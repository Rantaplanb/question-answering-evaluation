Γιώργο, καλημέρα.

Φεύγω στη δουλειά. Γυρίζω στις έξι το απόγευμα αλλά τα μαγαζιά είναι κλειστά. Γι΄ αυτό, σε παρακαλώ, να αγοράσεις μερικά πράγματα.
Δίπλα στο σπίτι, στα αριστερά, είναι ο κρεοπώλης. Να αγοράσεις ένα κιλό μπριζόλες και ένα κοτόπουλο.
Απέναντι είναι ο φούρνος. Χρειαζόμαστε ένα κιλό ψωμί. Να ζητήσεις να το βάλουν σε χάρτινη, όχι πλαστική σακούλα.
Λίγο πιο πέρα, στα δεξιά, βρίσκεται ο μανάβης. Έχει πάντοτε φρέσκα λαχανικά. Να πάρεις ένα κιλό ντομάτες για σαλάτα, δύο αγγουράκια και ένα κιλό πράσινα μήλα.
Ακριβώς δίπλα στο μανάβη είναι δύο ζαχαροπλαστεία. Να πας σε αυτό με την κόκκινη πόρτα. Ψωνίζω πάντοτε από εκεί. Έχει τέλεια γλυκά! Να πάρεις μια τούρτα με σοκολάτα για τα γενέθλια της Ελένης. Θα πάμε το βράδυ σπίτι της.

Νίκος
//delimiter
Πολλοί νέοι το καλοκαίρι δεν κάνουν διακοπές. Δουλεύουν για ένα ή δύο μήνες.
Έχουμε κοντά μας το Γιάννη, τη Μυρτώ, τον Αλέκο και τη Σοφία. Θα μιλήσουμε για την εργασία το καλοκαίρι. Ας αρχίσουμε από τον Αλέκο.
-Γεια σας. Εγώ δουλεύω κάθε καλοκαίρι από το 2010. Ο θείος μου έχει μία πιτσαρία σε ένα νησί, τη Σκύρο. Κάνω διακοπές και κερδίζω χρήματα.
-Με λένε Μυρτώ. Τα καλοκαίρια βοηθάω τη μητέρα μου στο χωράφι. Βγάζουμε ντομάτες.
-Είμαι ο Γιάννης. Μου αρέσουν τα αυτοκίνητα. Ο μπαμπάς μου έχει ένα συνεργείο. Το καλοκαίρι είμαι βοηθός του.
-Το όνομά μου είναι Σοφία. Φτιάχνω ωραία βραχιόλια και κολιέ. Η θεία μου έχει μαγαζί και τα πουλάει.
//delimiter
Γεια σου Νίκο,

Τι κάνεις; Εγώ είμαι πολύ καλά. Έχω ένα νέο. θα αλλάξω σπίτι την άλλη εβδομάδα. Θα πάω να μείνω σε ένα καινούργιο διαμέρισμα. Δεν είναι πολύ μεγάλο. Έχει σαλόνι, μία μικρή κουζίνα, μπάνιο και τρία δωμάτια.
Το δικό μου δωμάτιο θα γίνει πολύ ωραίο. Θα βάλω το κρεβάτι μου και την ντουλάπα με όλα μου τα ρούχα και τα παπούτσια. Το γραφείο χωράει απέναντι από το κρεβάτι. Αγόρασα και καινούργια καρέκλα. θα βάλω την πολυθρόνα κοντά στο παράθυρο. Έτσι Θα κοιτώ τον ουρανό όλη την ώρα! Ο μπαμπάς θα κρεμάσει ένα ράφι για τα βιβλία μου. Θα μαζέψω όλα τα παιχνίδια μου σε ένα μεγάλο κουτί. Θα τα αφήσω σε μία γωνία για να παίζουμε. Η μαμά θα στρώσει ένα όμορφο χαλί. Είμαι πολύ χαρούμενη για το καινούργιο σπίτι. Πότε θα έρθεις; Θέλω πολύ να σου δείξω το δωμάτιό μου!

Πολλά φιλιά, Κατερίνα
//delimiter
Ζούμε μαζί με άλλους ανθρώπους. Η οικογένεια, οι γείτονες, οι φίλοι, οι κάτοικοι της πόλης, όλοι είμαστε μια κοινωνία. Πολλές φορές οι γείτονες βοηθάνε ο ένας τον άλλον.
Βλέπουμε κάποιο γνωστό στο δρόμο και του λέμε καλημέρα.
Συχνά, πηγαίνουμε επίσκεψη σε κάποιο φίλο.
Δε βάζουμε δυνατά την τηλεόραση, γιατί ενοχλούμε τους γείτονες.
Βγάζουμε περίπατο το σκύλο με λουρί. Έτσι ο κόσμος δεν τρομάζει.
Πετάμε τα χαρτιά στο καλάθι και όχι στο πάτωμα.
Κάνουμε ποδήλατο στο δρόμο και όχι πάνω στα φυτά.
//delimiter
Γεννήθηκα στις Σέρρες το 1974. Εκεί ξεκίνησα το σχολείο. Πολύ γρήγορα φύγαμε με την οικογένειά μου από τις Σέρρες. Πήγαμε στην Ορεστιάδα και μείναμε 3 χρόνια. Μετά πήγα στη Δράμα. Στη Δράμα τελείωσα το σχολείο. Σπούδασα στη Θεσσαλονίκη αγγλική φιλολογία. Τώρα είμαι καθηγήτρια κι έχω πολλούς μαθητές. Τους μαθαίνω αγγλικά. Η δουλειά μου μου αρέσει πολύ, γιατί έχει σχέση με παιδιά. Τώρα τελευταία κάνω μερικά μαθήματα και σε ενήλικες. Μου αρέσει πολύ και θέλω να ανοίξω ένα φροντιστήριο για ξένες γλώσσες. Δεν ξέρω αν μπορέσω, αλλά θα προσπαθήσω πολύ, γιατί μου αρέσει. Επίσης, μου αρέσει πολύ και η ζωή σε άλλες χώρες. Το όνειρό μου είναι σε πέντε χρόνια να ζω και να δουλεύω σε κάποια χώρα της βόρειας Ευρώπης.
//delimiter
Η ώρα είναι οχτώ το βράδυ. Ο Τζον Πάπας είναι ένας ψηλός άνδρας, πενήντα δύο χρονών. Έχει έξυπνα μάτια και γκρίζα μαλλιά. Είναι στο γραφείο του και μιλάει στο τηλέφωνο. Ο Τζον δούλεψε πολύ σε διάφορες δουλειές. Σήμερα έχει μια μεγάλη εταιρεία που πουλάει έπιπλα σε όλον τον κόσμο.
Ο Τζον παντρεύτηκε τη Φράνσις Πήτερς που ήταν γραμματέας στην εταιρεία. Η Φράνσις είναι σήμερα σαράντα πέντε χρονών. Ο Τζον και η Φράνσις έχουν δυο παιδιά, τον Κρις και την Εύα. Η Εύα σπουδάζει μαθηματικός. Είναι ένα πραγματικά όμορφο κορίτσι. Ο Κρις είναι δεκαεφτά χρονών και τελειώνει το σχολείο. Η οικογένεια Πάπας μένει σ’ ένα μεγάλο σπίτι με κήπο στο Λόνγκ Άιλαντ.
//delimiter
Ο Μάρκος έχει γενέθλια την Τρίτη. Θα κάνει ένα μεγάλο πάρτι. Κάλεσε τους φίλους του και τα ξαδέρφια του. Το πάρτι θα γίνει στην αυλή. Ο πατέρας καθάρισε την αυλή από τα φύλλα. Φούσκωσε πολλά μπαλόνια και τα κρέμασε στα δέντρα. Η αδερφή του θα στρώσει το τραπέζι. Θα βάλει το πορτοκαλί τραπεζομάντηλο, ποτήρια, πιάτα, χαρτοπετσέτες και κουταλάκια. Το καλύτερο όμως από όλα θα είναι η τούρτα.
Η μητέρα είπε ότι θα φτιάξει μία τεράστια τούρτα. Θα τη στολίσει με τέσσερις κλόουν και πολλά πολλά κερασάκια. Θα βάλει σίγουρα και τα εννέα κεράκια.
//delimiter
Η καλή μάγισσα με τη δύναμή που έχει κάνει καλές πράξεις. Είναι νέα και όμορφη και όχι γριά και άσχημη σαν την κακή μάγισσα. Αγαπάει πολύ τα παιδιά και κάνει όλες τις ευχές τους πραγματικότητα. Πολλές φορές φροντίζει τους φτωχούς ανθρώπους και χαρίζει μαγικά δώρα. Με τα μαγικά της καταφέρνει να χαρίσει ένα όμορφο μωρό στο βασιλιά και στη βασίλισσα. Όταν γεννηθεί το μωρό, του δίνει χίλιες χρυσές ευχές. Όταν αρρωσταίνει κάποιος, φτιάχνει ένα σιρόπι που έχει γεύση τσίχλας και με αυτό τον κάνει αμέσως καλά. Προστατεύει τα σπίτια από τα κακά ξωτικά του δάσους. Βοηθά τους γονείς να βρουν τα χαμένα παιδιά τους.
//delimiter
Λοιπόν, αυτή είναι η πέμπτη φορά που αλλάζω σπίτι. Είμαι πολύ χαρούμενος.
Το πρώτο μου σπίτι ήταν κοντά στη θάλασσα. Είχε όμορφη θέα αλλά ήταν μακριά από το κέντρο.
Το δεύτερο σπίτι μου ήταν πιο κοντά στο κέντρο της πόλης. Είχε, όμως, πολύ θόρυβο. Ήταν κοντά στο σταθμό των τρένων.
Μετά πήγα σε ένα μεγάλο διαμέρισμα. Ήταν απέναντι από ένα πάρκο. Εκεί έκανα κάθε μέρα βόλτα το σκύλο μου.
Το σπίτι που θα μείνω τώρα, είναι τέλειο! Είναι στο κέντρο και δίπλα σε πάρκο. Έχω δικό μου κήπο και θέα προς το λιμάνι.
//delimiter
Τα καΐκια, οι βάρκες - ταξί, κουβαλούν τους τουρίστες στις παραλίες του νησιού. Τα καΐκια πηγαίνουν στις γνωστές (Αχλαδιές, Βρωμόλιμνος) ή παραλίες μακριά από δρόμους (Κάστρο, Λαλάρια, Ασέληνος), αλλά και στα νησιά χωρίς κατοίκους. Με καΐκι πηγαίνει κανείς στα κοντινά νησιά Σκόπελο και Αλόννησο (ξεκινούν από Σκιάθο 09:30 με 10:00 το πρωί και επιστρέφουν στις 17:00 το απόγευμα). Αν δεν σας κουράζει η θάλασσα, να ταξιδέψετε με καΐκι, γιατί είναι ωραία εμπειρία. Και αν είστε τυχεροί, ίσως να δείτε και δελφίνια!
//delimiter
Πριν 20 χρόνια φύγαμε από το Λύκειο. Σπουδάσαμε. Βρήκαμε δουλειά. Κάναμε οικογένεια. Δεν ξεχάσαμε, όμως, τους συμμαθητές μας. Θυμόμαστε τα χρόνια εκείνα με αγάπη και θέλουμε να τα ζήσουμε ξανά.
Θέλουμε να πάμε στο σχολείο μας, να επισκεφτούμε τις τάξεις μας, να δούμε τους παλιούς συμμαθητές μας.
Σας προσκαλούμε, λοιπόν, όλους στην αυλή του σχολείου μας, το Σάββατο 8 Σεπτεμβρίου στις 7 το απόγευμα. Μετά τη συνάντηση, θα πάμε για φαγητό στο εστιατόριο «Οι συμμαθητές». Είναι 20 μέτρα μακριά από το σχολείο.
Πρέπει να το μάθουν όλοι.
//delimiter
Με λένε Κατερίνα Γρηγοριάδου. Είμαι νοσοκόμα. Δουλεύω σε νοσοκομείο. Έχω 2 γιους και μια κόρη. Ξυπνάω πάντα νωρίς, στις 7 το πρωί. Πηγαίνω τα παιδιά στο σχολείο και μετά πηγαίνω στη δουλειά μου. Στις 3 το μεσημέρι γυρίζω στο σπίτι. Τρώμε όλοι μαζί το φαγητό και μετά πλένω τα πιάτα. Το απόγευμα πηγαίνω για ψώνια και ετοιμάζω το φαγητό για την επόμενη μέρα. Κάνω μερικές δουλειές στο σπίτι και βοηθάω τα παιδιά στο διάβασμα. Μερικές μέρες πηγαίνω τα αγόρια στο ποδόσφαιρό και την κόρη μου στο μπαλέτο. Το βραδάκι βλέπουμε τηλεόραση μαζί με τον άντρα μου. Βγαίνουμε έξω μόνο το σαββατοκύριακο. Το σαββατοκύριακο βλέπω και τις φίλες μου, πηγαίνουμε για καφέ ή στον κινηματογράφο. Το βράδυ κοιμάμαι πάντα νωρίς.
//delimiter
Μια φορά κι ένα καιρό, το λιοντάρι, ο βασιλιάς των ζώων, αρρώστησε βαριά και κάλεσε όλα τα ζώα, για να του πουν τι φάρμακο να πάρει. Μαζί με τα άλλα ζώα πήγε και ο λύκος. Εκείνος του είπε ότι μόνο η αλεπού ξέρει το φάρμακο, αλλά αυτή δεν έτρεξε να τον βοηθήσει. Αμέσως, λοιπόν, το λιοντάρι διέταξε να πιάσουν την αλεπού και να της κόψουν τη γλώσσα.
Ένα πουλάκι, που άκουσετο λιοντάρι και το λύκο να μιλούν, πήγε στην αλεπού και της είπε τα νέα. Τότε εκείνη έκοψε από το δάσος μερικά βότανα και τα πήγε στο λιοντάρι. Του είπε ότι άργησε, γιατί έπρεπε να μαζέψει τα βότανα. Όταν το λιοντάρι τη ρώτησε αν αυτά θα του κάνουν καλό, η αλεπού του απάντησε να τα βράσει με τη γλώσσα ενός λύκου και να πιει το φάρμακο.
Έτσι και έγινε. Το λιοντάρι διέταξε να κόψουν τη γλώσσα του λύκου, την έβρασε με τα βότανα και ήπιε το φάρμακο. Η πονηρή αλεπού τιμώρησε το λύκο με αυτό τον τρόπο.

Μύθοι του Αισώπου
//delimiter
Κάθε Κυριακή πηγαίνω στο πάρκο με τους γονείς μου. Το πάρκο είναι μεγάλο. Έχει δέντρα και όμορφα λουλούδια. Έχει και πολλά ζώα. Τα ζώα είναι άγρια και ζουν ελεύθερα.
O ελέφαντας είναι το αγαπημένο μου ζώο. Είναι ψηλός, γκρίζος και έχει μεγάλα αυτιά. Περπατάει αργά. Παίζει με τα μικρά ελεφαντάκια, τρώει χόρτα και πίνει νερό με την προβοσκίδα του. Μερικές φορές φωνάζει δυνατά. Τότε οι μαϊμούδες τρομάζουν και πηδούν γρήγορα από το ένα δέντρο στο άλλο.
Περνάω πολύ ωραία στο πάρκο. Το ίδιο και ο αδερφός μου. Μιλάει για τα λιοντάρια όλη την ώρα! Ο Περικλής είναι το αγαπημένο του λιοντάρι. Είναι πέντε χρονών. Τα μάτια του έχουν παράξενο χρώμα. Είναι μπλε και πράσινα μαζί. Ο Περικλής έχει μία μεγάλη ουρά και δυνατά πόδια. Τρέχει πολύ γρήγορα. Πολλές φορές κοιμάται κάτω από τα δέντρα.
//delimiter
Ο Ηρακλής από τη Θήβα ήταν μεγάλος ήρωας της αρχαίας Ελλάδας. Πατέρας του ήταν ο Δίας και ήταν πολύ δυνατός. Ένα βράδυ η θεά Ήρα είπε σε δύο μεγάλα φίδια να πάνε στην κούνια του. Ο Ηρακλής, όμως, δεν τρόμαξε, αλλά έπιασε τα δύο φίδια από το λαιμό και τα έπνιξε. Ο Ηρακλής μεγάλωσε και έγινε πολύ γενναίος. Ήταν πρώτος σε όλα τα αθλήματα και δεν ένιωσε ποτέ φόβο. Η μητέρα του, όμως, φρόντισε ο γιος της να έχει και γνώσεις και γι’ αυτό βρήκε τους καλύτερους δασκάλους.
//delimiter
Έχω ένα μικρό σκυλάκι, την Τάμι. Είναι κοριτσάκι και είναι τριών μηνών. Τη βρήκα έξω από το σπίτι μας. Ήταν Τετάρτη και πήγαινα σχολείο. Κάποιος την άφησε σε μας. Πάντα ήθελα ένα σκυλάκι. Η μαμά φώναζε, αλλά εγώ την κράτησα.
Η Τάμι είναι άσπρη και μικρούλα. Τρώει πολύ. Τρεις φορές την ημέρα. Πίνει και πολύ γάλα.
Τη σκυλίτσα μου την είπα Τάμι, γιατί έτσι λένε τη φίλη μου. Τις αγαπάω και τις δύο πάρα πολύ! Κάθε μέρα έρχεται σπίτι μου η Τάμι, η φίλη μου, και παίζουμε με τη μικρούλα Τάμι. Είμαι πολύ χαρούμενη που έχω δύο πολύ καλές φίλες.
//delimiter
Ξεναγός: Καλώς ήρθατε στο μουσείο κινηματογράφου! Με λένε Προκόπη και τώρα θα πάμε να δούμε όλοι μαζί μία μικρή ταινία για τη δουλειά που κάνει ένας σκηνοθέτης. Η ταινία θα τελειώσει στις 11:00 και όχι στις 11:30, όπως λέει το πρόγραμμα. Εγώ ζήτησα αυτή την αλλαγή! Θέλω να έχουμε χρόνο για να παίξουμε με τις μαγικές κάμερες αμέσως μετά! Θα πάμε στον κήπο του μουσείου και εκεί θα φτιάξουμε όλοι μαζί μια μικρή ταινία! Προσοχή! Δε θα φύγει κανείς από τον κήπο, χωρίς να με ρωτήσει! Μπορείτε να πάτε για φαγητό μόνο μετά τη 1 το μεσημέρι. Τότε θα ανοίξει το εστιατόριο του μουσείου.
//delimiter
Δασκάλα: Καλημέρα παιδιά!
Την Παρασκευή, 5 Απριλίου θα πάμε στο θέατρο. Θα δούμε την παράσταση «Ο Βασιλιάς Βάτραχος». Η παράσταση ξεκινάει στις 11 το πρωί. Εμείς πρέπει να είμαστε στο θέατρο μισή ώρα πιο πριν. Το εισιτήριο είναι 8 ευρώ για κάθε παιδί.
Θα σας πω λίγα λόγια για το έργο που θα δούμε: Είναι μια ιστορία που μιλά για την αγάπη και τη φιλία: παίζουν μια πριγκίπισσα, ένας πρίγκιπας και μια κακιά γυναίκα. Η κακιά γυναίκα με το μαγικό ραβδί της κάνει τον πρίγκιπα βάτραχο. Ο πρίγκιπας πρέπει να γνωρίσει την πριγκίπισσα και να την αγαπήσει : έτσι μόνο λύνονται τα μάγια Η πριγκίπισσα νιώθει πολύ μόνη στο παλάτι της Παίζει καθημερινά με ένα χρυσό μπαλάκι. Μια μέρα, το χρυσό μπαλάκι πέφτει μέσα σε ένα πηγάδι. Ψάχνει να το βρει και τότε …., γίνεται κάτι που θα αλλάξει τη ζωή της.
Όμως δεν θα σας πω άλλα. Θα τα δούμε όλα στο θέατρο σε δύο μέρες.
//delimiter
Πριν λίγες μέρες βρήκα ένα μικρό γατάκι. Το πήρα σπίτι μου. Είναι άσπρο. Έχει πολύ ωραία ουρά. Είναι όμορφο και μου κάνει παρέα. Χρειάζεται όμως προσοχή. Πρώτα πρώτα πρέπει να προσέχω το φαγητό του. Δε μπορεί να φάει όλα τα φαγητά. Επίσης, πρέπει να καθαρίζω πολύ συχνά. Αυτό είναι λίγο κουραστικό. Το πιο σημαντικό όμως είναι ότι περνάω πολύ καλά μαζί του. Έχω παρέα! Το βράδυ κοιμάται κάτω από το κρεβάτι μου. Έχει ένα μικρό καλαθάκι για κρεβάτι. Χθες, όμως, ανέβηκε στο κρεβάτι μου. Κοιμήθηκε στα πόδια μου!
//delimiter
Συμβουλές εκδρομής
Είστε έτοιμοι για την εκδρομή σας; Για να δούμε…
Είναι ο καιρός καλός; Βάλτε αθλητικά παπούτσια με λεπτές κάλτσες. Προτιμείστε τα ελαφρά και λεπτά ρούχα. Την άνοιξη και το καλοκαίρι μη φοράτε πολλά ρούχα γιατί θα ζεσταθείτε πολύ.
Το χειμώνα ντυθείτε διαφορετικά. Βάλτε πουλόβερ, ζακέτα και μπουφάν! Βρέχει; Τότε βάλτε μποτάκια με σόλες που δε γλιστρούν. Με το κρύο να φοράτε πάντα σκούφο και γάντια. Όλες τις εποχές μην ξεχνάτε γυαλιά και καπέλο για τον ήλιο. Τέλος, πάρτε ένα σακίδιο για την πλάτη. Είναι σημαντικό να έχετε ελεύθερα τα χέρια σας.
//delimiter
Σήμερα θα σας πω μία ιστορία για μία αλεπού.
Μια φορά κι έναν καιρό ήταν τρεις βοσκοί. Πήγαν για δουλειά και άφησαν το φαγητό τους στην τρύπα ενός δέντρου. Ήταν ψωμί, κρέας και τυρί, για να φάνε μετά τη δουλειά τους.
Μία αλεπού, όμως, περνάει από εκεί. Βλέπει το νόστιμο φαγητό! Μπαίνει, λοιπόν , μέσα στην τρύπα του δέντρου και… το τρώει όλο! Το φαγητό όμως είναι πολύ και η αλεπού γίνεται πολύ χοντρή! Έτσι δεν μπορεί πια να βγει από την τρύπα του δέντρου!
-Αχ, αχ τι έπαθα, φωνάζει και κλαίει. Πονάει η κοιλιά μου. Αχ, αχ, σε λίγο έρχονται οι βοσκοί!
//delimiter
Αγαπημένη μου γιαγιά,

Ξεκίνησε το σχολείο και χαίρομαι πάρα πολύ. Κάθε βράδυ ετοιμάζω τη τσάντα μου για την επόμενη μέρα. Βλέπω το πρόγραμμα και παίρνω αυτά που χρειάζομαι. Τη Δευτέρα έχω μαζί το χάρακα για τα μαθηματικά. Την Τρίτη κουβαλάω τα παπούτσια για τη γυμναστική. Την Τετάρτη και τη Πέμπτη έχουμε ζωγραφική και παίρνω τις μπογιές μου. Την Πέμπτη έχουμε και μαθηματικά. ΓΙ αυτό βάζω στη τσάντα μου το χάρακα. Την Παρασκευή έχουμε πάλι γυμναστική και πρέπει να φοράω τα ωραία μου παπούτσια.
Γιαγιά πότε θα έρθεις στο σπίτι να μας δεις;

Πολλά φιλιά, Νίκος
//delimiter
Τα ταξίδια μου αρέσουν πολύ. Θέλω να ταξιδέψω σ’ όλον τον κόσμο. Πρώτα θέλω να επισκεφτώ τη Ρώμη. Αυτή η πόλη έχει τόσα πράγματα που θέλω να δω. Το Κολοσσαίο είναι το πιο γνωστό μνημείο. Το έχτισαν πριν χιλιάδες χρόνια. Πάρα πολλοί τουρίστες πηγαίνουν κάθε μέρα. Ξέρω από τώρα ότι θα περιμένω αρκετή ώρα για να μπω μέσα. Σίγουρα θα δω και τη Βασιλική του Αγίου Πέτρου. Είναι μία καταπληκτική εκκλησία που έχει πολλά έργα τέχνης. Η Ρώμη, όμως, έχει και πάρα πολλές ωραίες πλατείες. Θέλω να πάω λοιπόν στην Πιάτσα Ναβόνε. Θα βγάλω πολλές φωτογραφίες εκεί. Όταν επιστρέψω στο σπίτι, θα τις δείξω στους φίλους μου!
//delimiter
Μελίνα: Καλημέρα Έφη!
Έφη: Γεια σου, Μελίνα. Τι κάνεις;
Μελίνα: Είμαι πολύ καλά. Έχω νέα! Θα μάθω κιθάρα. Θα πηγαίνω στο ωδείο.
Έφη: Και εμένα μου αρέσει η μουσική. Θέλω να μάθω βιολί. Εσύ έχεις κιθάρα;
Μελίνα: Όχι, αύριο θα αγοράσω.
Έφη: Πόσες φορές την εβδομάδα θα πηγαίνεις;
Μελίνα: Κάθε Παρασκευή. Το μάθημα αρχίζει στις πέντε και τελειώνει στις έξι το βράδυ. Μετά θα πηγαίνω σινεμά με τους γονείς μου.
Έφη: Εγώ τις Παρασκευές καθαρίζω το δωμάτιό μου και μετά παίζω μπάσκετ με το μικρό μου αδερφό. Μόνο αυτή την Παρασκευή θα διαβάσω τα μαθήματά μου, γιατί το Σάββατο είναι η γιορτή μου. Θέλεις να έρθεις; Θα κάνω πάρτι!
Μελίνα: Σ’ ευχαριστώ πολύ Έφη. Η μητέρα μου είπε ότι το Σάββατο θα πάμε στο χωριό. Θέλω πολύ να δω τη γιαγιά μου.
Έφη: Είναι μακριά το χωριό;
Μελίνα: Όχι πολύ μακριά. Το χωριό μου είναι πολύ ωραίο. Έχει πολλά δέντρα και καθόλου αυτοκίνητα. Το σπίτι της γιαγιάς μου είναι μικρό και έχει ένα όμορφο κήπο. Περνάω πολύ καλά όταν πηγαίνω στο χωριό μου.
//delimiter
Η είδηση δεν συγκίνησε κανέναν. Οι εφημερίδες, τα κόμματα και οι κάθε είδους προοδευτικοί είναι απασχολημένοι με πολιτικές αναλύσεις και έτσι δεν βρήκαν την ευκαιρία ούτε να αναλύσουν ούτε να καταγγείλουν το γεγονός. Κανένας δεν φώναξε για σκάνδαλο, γιατί φαίνεται ότι όλοι στην εποχή της παγκοσμιοποίησης δεν έχουν τίποτε να πουν για την παγκοσμιοποίηση της εκμετάλλευσης των παιδιών. Στην εποχή μας σκάνδαλο είναι ότι πέφτει το χρηματιστήριο και όχι ότι κάθε λεπτό πεθαίνουν 25 παιδιά από ασιτία. Απασχολεί ελάχιστους ότι 250 εκατομμύρια αγοράκια και κοριτσάκια σε όλον τον κόσμο ηλικίας 5 – 14 χρόνων δουλεύουν 14 – 16 ώρες την ημέρα δένοντας κόμπους σε χαλιά, στρίβοντας φύλλα καπνού, κόβοντας σπίρτα, ότι παιδάκια παραμορφώνουν τα χέρια τους ράβοντας μπάλες, κόβοντας διαμάντια, παραμορφώνουν τα πόδια τους δουλεύοντας σε εργοστάσια (…), ότι παιδάκια ξεφορτώνουν τούβλα στο Νεπάλ για 70 σεντς σε κάθε 100 διαδρομές μεταξύ του φορτηγού και του γιαπιού.
Ο ιδιοκτήτης της συγκεκριμένης πολυεθνικής δεν είναι ούτε χειρότερος ούτε καλύτερος από τους υπόλοιπους άρχοντες των πολυεθνικών. Ακολουθεί τους νόμους της ελεύθερης αγοράς, όπως κάνουν όλοι, μεταφέροντας την παραγωγή του εκεί όπου το κόστος εργασίας είναι χαμηλότερο – εκεί όπου τα δικαιώματα εργασίας είναι ελάχιστα ως και ανύπαρκτα. Και αν σε αυτές τις χώρες δουλεύουν μωρά, δε φταίει μόνο η πολιτισμένη Δύση. Φταίνε και οι νόμοι των υπανάπτυκτων κρατών, φταίνε και οι γονείς τους που βάζουν τα παιδιά τους να δουλεύουν.
Τελικά πόσο όμορφος είναι ο κόσμος της ελεύθερης αγοράς, ο κόσμος της παγκοσμιοποίησης; Υπάρχουν στον πλανήτη ένα δισεκατομμύριο φτωχά παιδιά και οι στατιστικές της Unicef λένε ότι ένα στα δύο εργάζεται στην κυριολεξία για ένα πιάτο φαί στις βιομηχανίες που παράγουν προϊόντα made in … που πωλούνται στις αγορές της Δύσης. Οι στατιστικές, επίσης, λένε ότι το ένα στα δύο παιδιά των φτωχών του πλανήτη δεν είναι παραγωγικό. Οι αγορές δεν το χρειάζονται. Και όποιος δεν παράγει, ως γνωστόν, δε χρειάζεται. Γι’ αυτό καλύτερα να πεθαίνουν προτού μεγαλώσουν και γίνουν επικίνδυνα.
Για όσους σηκώνουν αδιάφοροι τους ώμους νομίζοντας ότι αυτά συμβαίνουν μακριά τους, έχω δυσάρεστα νέα. Σύμφωνα με το υπουργείο Εργασίας των ΗΠΑ, πέντε εκατομμύρια παιδιά – κυρίως μεταναστών από τη Λατινική Αμερική – εργάζονται οικοδομώντας το αμερικανικό θαύμα. Στη Βρετανία τέσσερα στα δέκα παιδιά εργάζονται με μηδαμινά μεροκάματα.
Τα παιδιά του κόσμου ουρλιάζουν στέλνοντας μηνύματα αγωνίας, αλλά αυτά δεν φθάνουν στα αυτιά των προοδευτικών. Οι τελευταίοι έχουν άλλα σοβαρότερα προβλήματα να επιλύσουν από εκείνα της φτώχειας, της εκμετάλλευσης, της ανισότητας, της περιθωριοποίησης, της αδικίας. Αγωνιούν να πείσουν ότι είναι αρκετά ρεαλιστές για να επιβάλουν την ανταγωνιστικότητα, την κινητικότητα των εργαζομένων, την ανεργία. Δεν είναι δύσκολο για αυτούς να θυσιάσουν μερικές εκατοντάδες χιλιάδες παιδιά στο βωμό της παγκοσμιοποίησης.
//delimiter
Στο σπίτι του Αϊνστάιν είχε στρωθεί το τραπέζι για το πρωινό και η (δεύτερη) σύζυγός του τού φώναζε να κατέβει από το πάνω όροφο όπου συνέχιζε να κοιμάται. Ο Αϊνστάιν κατέβηκε φορώντας βαριεστημένα επάνω του τη ρόμπα της εποχής, αλλά μετά δυσκολίας καθόταν να φάει το πρωινό του. Η σύζυγός του νόμισε ότι είχε πάθει κάτι και τον ρώτησε αν ήταν καλά. «Αγάπη μου», της απάντησε, «έχω μια θαυμάσια ιδέα!». Ήπιε το ζεστό καφέ του και πήγε και κάθισε στο πιάνο αρχίζοντας να παίζει ένα κομμάτι. Ξαφνικά σταματά, παίρνει ένα φύλλο χαρτί και γράφει κάποιες σημειώσεις. Κάνει μια παύση και γυρίζει προς τη σύζυγό του που συνεχίζει να τον κοιτά με έκπληξη: «Έχω μια θαυμάσια ιδέα, μια εξαίσια ιδέα!» της ξαναλέει. Αυτή, σαστισμένη, τον ρωτά με ένα μείγμα αγανάκτησης και αγωνίας: «Για όνομα του Θεού, Άλμπερτ, πες μου τι είναι, μη με κρατάς σε αγωνία!». «Είναι δύσκολο να σου την εξηγήσω, πρέπει να την επεξεργαστώ κι άλλο», της απάντησε ο Αϊνστάιν και στράφηκε πάλι προς το πιάνο παίζοντας μουσική και γράφοντας σημειώσεις για μισή ώρα, περίπου. Κατόπιν, ανέβηκε στο πάνω πάτωμα λέγοντάς της ότι δεν ήθελε να τον ενοχλήσει κανένας και έμεινε εκεί για δύο βδομάδες.
Η γυναίκα του τού πήγαινε φαγητό καθημερινά και τον βράδυ τον έβλεπε να περπατά για λίγη ώρα για να ασκηθεί και μετά να ξαναεπιστρέψει στην εργασία του. Τελικά, μετά από δύο βδομάδες, ο Αϊνστάιν κατέβηκε πολύ χλωμός από το πάνω πάτωμα, πλησίασε το τραπέζι και της είπε: «Αυτό είναι!» αφήνοντας βαριεστημένα μπροστά της δύο φύλλα χαρτιού. Επρόκειτο για τη γενική θεωρία της σχετικότητας, μιας θεωρίας που έμελε να αλλάξει τον ρου της ιστορίας και της ζωής μας για πάντα.
Έπειτα από την τελική διατύπωση και την πρώτη πειραματική απόδειξη και επαλήθευση της θεωρίας, αποκτήσαμε μια νέα θέαση για το σύμπαν και τη θέση μας σ’αυτό. Το οικοδόμημα του Νεύτωνα είχε δείξει τα όρια του για τις υψηλές ταχύτητες μέσα από τη διατύπωση της ειδικής θεωρίας της σχετικότητας (γιατί όντως υπάρχουν «δύο» θεωρίες της σχετικότητας, η γενική και η ειδική), ενώ ο Αϊνστάιν μετά από τη διατύπωση της γενικής θεωρίας δέχτηκε τα κύματα του φθόνου του περίγυρού του και ενός ακραίου μίσους που υπονόμευσε κατά πολύ την πρώτη υποδοχή της ιστορικής αυτής ανακάλυψης.
Η άλλη ακραία πλευρά της στάσης έναντι του μεγαλοφυούς επιστήμονα είναι η γνωστή, άκριτη αναγόρευσή του σε μύθο. Αυτή η δεύτερη πλευρά, υποστηριζόμενη σε μεγάλο βαθμό από τα μέσα μαζικής ενημέρωσης που ήδη είχαν αρχίσει τις διαδικασίες κατασκευής ειδώλων, οδήγησε σε έναν άκρατο μιμητισμό εκ μέρους των φυσικών, που άρχισαν, άλλοι να κυκλοφορούν με επιμελώς ατημέλητα μαλλιά ή ρούχα, άλλοι να αναζητούν απεγνωσμένα την τροφή που έτρωγε ή τη μουσική που έπαιζε κατά τις κρίσιμες βδομάδες συγγραφής του άρθρου και άλλοι να εγκαταλείπουν ξαφνικά την κοπέλα τους δηλώνοντας πως βρήκαν μια θαυμάσια ιδέα, να εξαφανίζονται και γυρίζοντας άπρακτοι μετά από δυο βδομάδες να μη βρίσκουν πια ούτε την ίδια την κοπέλα.
Έτσι το περιβάλλον που συστάθηκε γύρω από το όνομα του επιστήμονα απομάκρυνε δυστυχώς πολλούς ανθρώπους από μια ισορροπημένη σύλληψη του πώς και γιατί κατάφερε να διατυπώσει τις σωστές εξισώσεις της γενικής θεωρίας της σχετικότητας − που αποδείχθηκε, μέχρι τη στιγμή που γράφονται αυτές οι γραμμές, ως η ακριβέστερη θεωρία που διαθέτουμε. Όλα τα παραδεκτά σήμερα δεδομένα εξέλιξης του σύμπαντος βασίζονται στις εξισώσεις του Αϊνστάιν, καθώς κάθε επίλυση των εξισώσεών του μας δίνει όλη την ιστορία κάποιου σύμπαντος.
Αυτά τα κοσμολογικά μοντέλα υποδεικνύουν ότι το σύμπαν βρίσκεται ακόμα σε φάση επέκτασης των ορίων του. Διάφορες αστρονομικές παρατηρήσεις του ρυθμού επέκτασης του σύμπαντος επιτρέπουν σήμερα να υπολογίσει κανείς το ποσό της συνολικής ύλης στο σύμπαν. Περίπου το 90% της ύλης προκύπτει ότι είναι η λεγόμενη «σκοτεινή ύλη» που έχει μεν μάζα (δηλαδή βαρυτική επίδραση) αλλά που δεν επιδρά ηλεκτρομαγνητικά (και συνεπώς δεν μπορεί να παρατηρηθεί ευθέως). Μια άλλη σημαντική συνέπεια της γενικής θεωρία της σχετικότητας αφορά την πρόβλεψη της ύπαρξης ορίων στο χωροχρόνο που ονομάζονται χωροχρονικές ανωμαλίες.
Σε γενικές γραμμές, η γενική θεωρία έχει αναδειχθεί ως το πιο επιτυχημένο μοντέλο για το σύμπαν μας! Μέχρι τώρα, όλες οι παρατηρήσεις και τα πειράματα επιβεβαιώνουν τη γενική θεωρία. Βέβαια, υπάρχουν και πολλά ανοιχτά ζητήματα που καταδεικνύουν τη μη πληρότητά της αλλά στο σύνολό της η θεωρία έχει αποδειχθεί ως ένα από τα σημαντικότερα επιτεύγματα του ανθρώπινου νου.
Βέβαια, και ο ίδιος ο επιστήμονας, όπως μπορούμε να συνάγουμε και από τις συνθήκες δημιουργίας της θεωρίας, παρότι υπήρξε ένας από τους σπουδαιότερους επιστήμονες, ήταν άνθρωπος χωρίς έπαρση, με χιούμορ και αγάπη για τους
//delimiter
Ενώ οι σεισμοί και οι τυφώνες μοιάζουν συχνά να είναι οι πιο απειλητικοί τύποι φυσικών καταστροφών, τα ηφαίστεια μπορούν να έχουν πιο εκτεταμένα αποτελέσματα από τους δύο προηγούμενους, καθώς συνδέονται άμεσα με τη σεισμική δραστηριότητα. Στα περισσότερα μέρη του κόσμου, πάντως, όπου γίνονται σεισμοί, υπάρχουν και ενεργά ηφαίστεια.
Υπάρχουν, λοιπόν, 1.500 εν δυνάμει ενεργά ηφαίστεια σε όλο τον κόσμο, ενώ περίπου 550 ηφαίστεια έχουν εκραγεί στην επιφάνεια της Γης κατά τη διάρκεια της καταγεγραμμένης ιστορίας.
Έξοχο παράδειγμα της εκτεταμένης καταστροφής που μπορεί να προκαλέσει ένα ηφαίστειο αποτελεί η έκρηξη του ηφαιστείου των Φιλιππίνων Πινατούμπο, το 1991, που έδειξε ότι ένα ηφαίστειο μπορεί να δημιουργήσει ένα τεράστιο νέφος θειικού οξέος, το οποίο μπορεί να περικυκλώνει ολόκληρο τον πλανήτη. Εμείς, βέβαια, ως θεατές βλέπουμε εντυπωσιακές εικόνες έκχυσης ηφαιστειακής λάβας από τις οθόνες μας, αλλά οι κάτοικοι των ηφαιστιογενών περιοχών συχνά καλούνται, επειγόντως, να τις εκκενώσουν.
Τα πανέμορφα φυσικά τοπία που βρίσκονται συνήθως στις περιοχές αυτές λειτουργούν ως πόλος έλξης ενώ η έκρηξη διαμορφώνει ένα εύφορο και πλούσιο γεωλογικό περιβάλλον. Μάλιστα, πολλές από αυτές τις περιοχές έχουν διαμορφωθεί λόγω της έκρηξης και χωρίς την τελευταία δεν θα υπήρχαν καν στον παγκόσμιο χάρτη.
Ένα τέτοιο παράδειγμα απαράμιλλης φυσικής ομορφιάς και ηφαιστειακής δημιουργίας συνιστά η Ισλανδία, η οποία βρίσκεται ακριβώς πάνω από τις τεκτονικές πλάκες της Βόρειας Αμερικής και της Ευρασίας και οφείλει την ύπαρξή της αποκλειστικά σε αναρίθμητες εκρήξεις. Η Ισλανδία θαμπώνει τον επισκέπτη με το υπέροχο φυσικό της τοπίο, καθώς και τις εντυπωσιακές ερήμους λάβας δίπλα από σειρές ενεργών ηφαιστείων.
//delimiter
-Η έμπνευση σε συναντά ακατάσχετες ώρες ή βάζεις συγκεκριμένο ωράριο όταν γράφεις;
«Εξαρτάται από τί έχω να κάνω. Τώρα που δούλευα το Fame, δεν ήταν απαραίτητο να έχω έμπνευση, γιατί πατούσα σε ένα ήδη υπάρχον καλό κείμενο, οπότε το έκανα ουσιαστικά σε ώρες γραφείου, έλεγα "τώρα δουλεύω". Αλλά γενικότερα οι δικές μου ώρες γραφείου, όταν δηλαδή θέλω να φτιάξω κάτι, είναι ώρες που αφήνω κενές και περιφέρομαι στους δρόμους χωρίς πρόγραμμα. Γυρνάω σε παράξενους δρόμους ακούγοντας μουσική, ό,τι μουσική μπορείς να φανταστείς. Συνήθως διαλέγω πιο αστικά, λιγότερο ειδυλλιακά τοπία. Μπορεί να περπατήσω την Πέτρου Ράλλη ή την Πειραιώς κατά μήκος. Με λυτρώνει και με τροφοδοτεί αυτή η διαδικασία. Μου δίνει την πολυτέλεια να είμαι αφηρημένος, χαμένος. Να περπατώ σε μια ευθεία χωρίς να εστιάζω κάπου συγκεκριμένα. Οι φίλοι μου απορούν μαζί μου που διανύω τόσο μεγάλες αποστάσεις, τρώω πολύ δούλεμα. Έχω πάντα ένα μπλοκάκι και σημειώνω συνεχώς. Σκέψεις περισσότερο, δεν γράφω τόσο στίχους στο σημειωματάριο, αλλά και στο κινητό και σε μία χαρτοπετσέτα, παντού. Μόνο με σπρέι στον τοίχο δεν έχω γράψει ακόμη!».
-Το έντεχνο πέρασε και περνάει ακόμη μία σοβαρή «εντεχνίτιδα» σχετικά με δήθεν ψαγμένους, ασυνάρτητους στίχους. Εσύ έχεις θεωρηθεί από πολλούς η εξαίρεση…
«Τα δικά μου τραγούδια δεν τα ονομάζω έντεχνα. Γράφω τρα-γου-δια. Τραγουδένια, τραγουδάκια, να τραγουδιούνται, μπορείς να τα πεις με όσα υποκοριστικά θέλεις, αυτό που με ενδιαφέρει είναι να γίνονται μέρος της καθημερινότητας όποιου ανθρώπου είναι σε επαφή με τη συγκίνησή του. Δεν με ενδιαφέρει να έχει κώδικες εντέχνου, δεν με ενδιαφέρει καν να έχει κουπλέ-ρεφρέν-κουπλέ-ρεφρέν. Με ενδιαφέρει να είναι μικροί μονόλογοι που ένας άνθρωπος θα τους πετύχει στο ραδιόφωνό του ή θα τους βρει στο You Tube και θα πει "πες τα ρε, ναι αυτό είναι!". Δεν θέλει φτιασίδια το τραγούδι. Σίγουρα έχουν γραφτεί εξαιρετικά ποιητικά τραγούδια, αλλά είναι ένα εντελώς διαφορετικό πράγμα από αυτό που κάνω εγώ».
-Τι τραγούδια σου αρέσει να ακούς;
«Μου αρέσουν πάρα πολύ τα συγκεκριμένα τραγούδια, δηλαδή τα τραγούδια που μπορεί να σου μιλήσουν για ένα φλιτζανάκι κι ακόμη κι αν δεν έχεις τέτοιο φλιτζανάκι, να μοιράζεσαι το ξένο φλιτζανάκι, συγκινούμαι πολύ με όποιον το κάνει αυτό. Γι' αυτό λάτρεψα τόσο τους στίχους της Μαριανίνας Κριεζή για παράδειγμα. Η Μαριανίνα Κριεζή σου μίλαγε για έναν Παναγιώτη, εσύ μπορεί να μην ήξερες κανέναν Παναγιώτη, και για τη Σερενάτα τη γάτα της κι έλεγες "οκ, εγώ δεν έχω γάτα που τη λένε Σερενάτα, αλλά την απώλεια έτσι την έχω βιώσει". Αυτό θεωρώ εγώ τραγούδι».
-Πότε γράφεις καλύτερα, όταν είσαι χάλια, ή όταν είσαι καλά;
«Ποτέ δεν είμαι εντελώς καλά, οπότε όταν είμαι έτσι κι έτσι, προς χάλια! Είναι πολύ συγκεκριμένες στιγμές. Είναι μία μεταβατική φάση, γίνομαι άλλος άνθρωπος για κάποιο διάστημα. Βλέπω αλλιώς τον κόσμο, ζω λίγο έξω απ’ αυτόν, δεν ξέρω πότε ακριβώς έρχεται αυτό, αλλά έρχεται και με βρίσκει».
-Ποια είναι η ιστορία που κρύβεται πίσω από το «Εν λευκώ», το πιο επιτυχημένο τραγούδι που έχεις γράψει ως σήμερα και που κλείνει πάντα τις ζωντανές εμφανίσεις της Νατάσας Μποφίλιου;
«Είναι από τις πιο μαγικές στιγμές της συνεργασίας μας. Κατ' αρχήν είναι ένα τραγούδι που είχε μείνει για πολύ καιρό στο συρτάρι. Όλοι έλεγαν "ε, αυτό το τραγούδι δεν πρόκειται να πιάσει ποτέ". Όμως γι' αυτό ακριβώς δεν υπάρχουν συνταγές: έχει δέκα στροφές, δεν έχει ρεφρέν, λέει πράγματα που είναι παράξενα, μεταφυσικά και πολύ προσωπικά. Για μένα όλα αυτά που αναφέρονται είναι πολύ συγκεκριμένες αναφορές σε πολύ συγκεκριμένα πρόσωπα, δηλαδή εμένα με εξέθετε απόλυτα αυτό το τραγούδι. Βρήκε το δρόμο του λοιπόν με τη μουσική του Θέμη Καραμουρατίδη, ο οποίος ενώ το είχε στα χέρια του για πολύ καιρό, δεν καταπιανόταν μαζί του, του φαινόταν κι εκείνου παράξενο. Όταν όμως χρειάστηκε κι αυτός να βγάλει μια δική του κραυγή, πιάστηκε κι αυτός από το τραγούδι κι έτσι συναντηθήκαμε στο συναίσθημα και φυσικά μετά ήρθε και η Νατάσα που το απογείωσε με την ερμηνεία της κι έκανε την κραυγή κυριολεκτική, κι ενώ αρχικά μας τρόμαξε στην ηχογράφηση, τελικά δεν την κόψαμε. Δεν την είχαμε συζητήσει, της βγήκε εκείνη τη στιγμή στο στούντιο και την κρατήσαμε».
-Δεν φοβήθηκες να εκτεθείς τόσο πολύ μέσα από τους στίχους σου;
«Καθόλου! Ποτέ δεν το φοβάμαι αυτό, δεν γίνεται αλλιώς. Για μένα ήταν εγχείριση ανοιχτής καρδιάς αυτό το τραγούδι, έφυγε πολύ βάρος από πάνω μου, ήταν μια βόλτα στην Πέτρου Ράλλη, 3 η ώρα τη νύχτα, να φανταστείς ακόμη και αδέσποτα σκυλιά με είχαν πάρει από πίσω, αλλά δεν τα άκουγα γιατί φορούσα ακουστικά, το 2002, κάπου τότε πρέπει να γράφτηκε. Με πολλή στενοχώρια, ήταν μία περίοδος από εκείνες που νιώθεις ότι τίποτα δεν πηγαίνει καλά στη ζωή σου κι όλα σε διαψεύδουν με τον πιο κυνικό τρόπο. Μου ήρθε, λοιπόν, αυτή η ιδέα με στιχάκια-στιχάκια στη σειρά, χωρίς την προοπτική του τραγουδιού κι όταν λοιπόν το έβγαλα από μέσα μου, χωρίς καν να το καταγράψω το θυμόμουνα κι όταν γύρισα σπίτι κάθισα και το έγραψα. Την επόμενη μέρα ήμουν άλλος άνθρωπος. Πολύ πιο ήρεμος, πολύ πιο ήσυχος, έτσι λειτουργούν αυτά».
-Γράφεις πολύ συχνά για τη δυσκολία να έρθουμε κοντά. Γιατί είναι τόσο δύσκολες οι σχέσεις σήμερα;
«Επειδή εμείς οι ίδιοι έχουμε γίνει πάρα πολύ δύσκολοι και θέλουμε να προσδιορίσουμε τους εαυτούς μας μέσα από τις σχέσεις μας. Όταν το λύσουμε αυτό, οι σχέσεις θα είναι υπέροχες! Όμορφες, ήσυχες σχέσεις που μπορεί να μην σου δίνουν τον ουρανό με τ' άστρα, αλλά μία πολύ ωραία καθημερινότητα. ‘Όταν, όμως, αρχίζεις και ψάχνεις τον εαυτό σου μέσα στον άλλο άνθρωπο και βλέπεις τα κουσούρια σου μεγεθυμένα απέναντι σου, εκεί τελείωσε, το ‘χεις χάσει το παιχνίδι».
-Επίσης γράφεις συχνά και για απαγορευμένους έρωτες. Θεωρείς ότι ο έρωτας μπορεί να ανθίσει και σε κανονικές συνθήκες, ή πάντα θα έχουμε ανάγκη το δράμα και θα νιώθουμε καταραμένοι ποιητές;
«Εννοείται ότι μας αρέσει πολύ το δράμα, εξηγεί πολλά άλυτα θέματα που έχουμε με τον εαυτό μας. Διότι όταν ένας άνθρωπος ξυπνάει το πρωί και πάει σε μια δουλειά που δεν θέλει, πληρώνει έναν λογαριασμό που δεν θέλει, μετακινείται με ένα μέσο που δεν θέλει σε μια πόλη που δεν θέλει, ε είναι ωραίο να ξέρει ότι έχει και μια τραγωδία από πίσω του. Η οποία τραγωδία, βέβαια, δεν είναι από αυτές που σε οδηγούν στην καταστροφή, αλλά ανά πάσα στιγμή μπορείς να βγεις από αυτήν με δυο-τρία ποτήρια ουίσκι κι ένα ωραίο τραγούδι στο ραδιόφωνο. Μας αρέσει, μας κάνει να νιώθουμε ζωντανοί όλο αυτό το πράγμα. Και γινόμαστε και λίγο κινηματογραφικοί ήρωες, μυθιστορηματικοί, μας αρέσει το παραμύθι, το τραβάει ο οργανισμός μας. Και, βέβαια, γεννηθήκαμε για το δράμα, αυτό είναι σίγουρο».
//delimiter
Τα τελευταία χρόνια, τα ταξίδια σε δημοφιλείς προορισμούς τόσο στο εσωτερικό όσο και στο εξωτερικό, αποτελούσαν μια τόσο καταναλωτική όσο και κοινωνική συμπεριφορά των Ελλήνων που συνδέθηκε με την εποχή της ευμάρειας. Τώρα τα πράγματα έχουν αλλάξει. Εσείς συνηθίζετε να πηγαίνετε κάποια ταξίδια μέσα στο χρόνο; Φέτος θα πάτε;
-Τα ταξίδια είναι ουσιαστικά το μόνο έξοδο που επιτρέπω στον εαυτό μου εδώ και καιρό. Ευτυχώς υπάρχουν αρκετές προσφορές πολύ συχνά σε αεροπορικά εισιτήρια. Τα καθημερινά έξοδα ούτως ή άλλως είναι στις περισσότερες χώρες και στην ελληνική επαρχία αρκετά χαμηλότερα από αυτά της Αθήνας οπότε δεν είναι στην πραγματικότητα πολυτέλεια ένα ταξίδι.
Πολλοί έχουν ταυτίσει τα ταξίδια με τα υψηλά έξοδα. Εσείς συνηθίζετε να κάνετε ταξίδια πολυτελείας ή οικονομικά; Υπάρχουν κάποιες συμβουλές που θα δίνατε στους αναγνώστες του kano-oikonomia.gr ώστε να κάνει κανείς οικονομία στις διακοπές του;
- Η αλήθεια είναι ότι ποτέ δεν ήμουν λάτρης των ακριβών ξενοδοχείων. Προτιμώ να μένω σε σπίτια γνωστών ή σε σκηνή, γεγονός που κάνει πιο εύκολη την απόφαση μιας εκδρομής σε κάποια ευρωπαϊκή πρωτεύουσα ή στα όρη και στις θάλασσες της Ελλάδος. Προτείνω ανεπιφύλακτα αεροπορικές εταιρείες όπως η easy jet για φθηνά εισιτήρια, όπως επίσης κι ένα καλό κυνήγι στις ηλεκτρονικές σελίδες για φθηνά εισιτήρια της Aegean ή άλλων εταιρειών. Όσο για τα ελληνικά νησιά, το κατάστρωμα με τον υπνόσακο είναι μια όμορφη και ανέξοδη συνήθεια. Επίσης, υπάρχουν αρκετές ηλεκτρονικές σελίδες ανταλλαγής σπιτιών για όσους δεν έχουν γνωστούς σε κάποιους προορισμούς της αλλοδαπής.
Εσείς ως ταξιδιώτης τι είναι αυτό που περιμένετε να αποκομίσετε από την επαφή σας με έναν άγνωστο τόπο;
-Λατρεύω τα μουσεία και τις πινακοθήκες όπως επίσης και τις μικρές εκπλήξεις που μπορεί να συναντήσεις στα πιο ανυποψίαστα μέρη. Ένα ωραίο κτίριο, μια νέα ιδέα, ένα πρωτοϊδωμένο φαγητό ή ποίημα. Η κάθε χώρα και ο κάθε άνθρωπος φέρει έναν διαφορετικό κώδικα, του οποίου η αποκρυπτογράφηση διευρύνει και τους δικούς μου ορίζοντες, αισθητικούς ή νοητικούς.
Το ταξίδι είναι κάτι που τρέφει τη δημιουργική σας φύση; Και με ποιο τρόπο;
-Προφανώς οι προσμίξεις αντιλήψεων και εμπειριών έχουν δημιουργικό αποτέλεσμα αλλά όντως δεν είναι καθόλου εύκολο να απαντηθεί ο τρόπος με τον οποίο επιτυγχάνεται το τελικό αποτέλεσμα. Πρόκειται συνήθως για τόσο εσωτερική διαδικασία που αν αναλυθεί σημαίνει ότι πρόκειται για νοητικό κατασκεύασμα, άρα δεν καθιστά αυθεντική δημιουργική εμπειρία. Τα δε αποτελέσματα αυτής της διαδικασίας είναι καλό να μην τα περιμένεις αλλά να αφήνεσαι ώσπου να σε επισκεφθούν από μόνα τους. Έτσι έχει νόημα για μένα το ταξίδι. Τουρίστας δεν έχω υπάρξει ποτέ, ώστε να πάρω κάποιες φωτογραφίες για να λέω μετά στους άλλους και στον εαυτό μου τι έχω κάνει. Φαντάζομαι τα ταξίδια μου λειτουργούν πλέον ως μέρος του χαρακτήρα μου, ερήμην.
Σύμφωνα με μία άποψη, που μάλιστα βρίσκει πολλούς αποδέκτες, η κρίση έχει και τα θετικά της. Έφερε πιο κοντά τους ανθρώπους και αφύπνισε ένα αίσθημα αλληλεγγύης που κοιμόταν βαθιά… Πιστεύετε ότι αυτή η άποψη ανταποκρίνεται στην πραγματικότητα; Το διαπιστώνετε αυτό στο επαγγελματικό, κοινωνικό και διαπροσωπικό σας περιβάλλον;
-Είναι αλήθεια ότι αρκετοί άνθρωποι αφυπνίζονται σε δύσκολους καιρούς. Και τώρα παρατηρώ πολλές ομάδες αλλά και άτομα να εμβαθύνουν στην ανάγκη κι όχι στο εφέ. Παρόλα αυτά, υπάρχουν και περιπτώσεις ανθρώπων που έχουν πλέον αποκτηνωθεί ενισχύοντας έναν ανταγωνισμό και “παρτακισμό” άνευ προηγουμένου.
Μια τελευταία τάση που επικρατεί είναι η επιστροφή νέων ανθρώπων στην επαρχία. Σε πρόσφατη συνέντευξή σας είχατε πει ότι δεν θα διστάζατε να επιστρέψετε στο …. χωριό σας. Πιστεύετε ότι η επιστροφή στην επαρχία θα ήταν μια λύση για κάποιους; Υπάρχουν προοπτικές εκεί; Πέρα από την οικονομική αποκατάσταση, κατά τη γνώμη σας, υπάρχει πρόσφορο έδαφος για να δημιουργήσει κανείς και να εκφραστεί;
-Πάντα υπάρχει και παντού. Προφανώς δεν είναι εύκολο για κάποιον που δεν μπορεί να ξεχωρίσει τη βερικοκιά από την κερασιά, ξαφνικά να γίνει καλλιεργητής ή παραγωγός, αλλά σίγουρα όλα αυτά είναι πράγματα που μαθαίνονται και “καλλιεργούνται” όπως η ίδια η γη. Είναι λυπηρό σε μια γεωργοκτηνοτροφική χώρα όπως η Ελλάδα να υποτιμάμε τη χειρονακτική εργασία. Τα αποτελέσματα τα πληρώνουμε τώρα πολύ ακριβά. Επιτρέπεται στη χώρα μας να εισάγουμε ρόδια, μανιτάρια και γαλακτοκομικά προϊόντα;
Σε παλαιότερη συνέντευξή σας είχατε πει πως η ηθοποιία λειτουργεί ψυχοθεραπευτικά. Διευρύνοντας αυτή την άποψη, πιστεύετε ότι η έκφραση και η δημιουργικότητα μπορούν να λειτουργήσουν θετικά προς αυτή την κατεύθυνση;
-Να διευκρινίσω ότι δεν εννοώ ότι ο ηθοποιός κάνει ψυχοθεραπεία επί σκηνής. Αυτό είναι κάτι που απεύχομαι. Απλώς γίνεται το μέσον για να ακουστούν πολλές φωνές μαζί, των θεατών, των προγόνων και των απογόνων. Κι όταν ταυτίζεσαι με μια κοινή φωνή και με το ανθρώπινο πάθημα εν γένει, αυτό λειτουργεί απελευθερωτικά γιατί ξαφνικά συναντιέσαι με μια κοινή ψυχή. Από το μέρος πηγαίνεις στο όλον. Από τη δυαδικότητα στη συνειδητότητα. Κάθε άνθρωπος που κάνει αυτό που του λέει η καρδιά του ως ένα βαθμό ψυχοθεραπεύεται καθώς γίνεται όλο και πιο παρών.
Εν μέσω κρίσης, ποια συμβουλή θα δίνατε σε ένα νέο που θέλει να ξεκινήσει τα πρώτα του βήματα στην ηθοποιία; Πιο ειδικά, αυτή την εποχή θεωρείτε ότι είναι «φρόνιμο», να εγκαταλείψει κανείς την επαρχία για να μετοικίσει σε μια αστική πόλη που βιώνει έντονα την κρίση, διεκδικώντας το όνειρό του;
-Δεν υπάρχουν συμβουλές παρά μόνο αυτό που είπα και πριν. Πρέπει να κάνεις αυτό που λέει η καρδιά σου. Τότε μόνο γίνεσαι δημιουργικός γιατί είσαι και παρών. Όταν κάνουμε, όπως είθισται, πράγματα που δεν μας ικανοποιούν, η αίσθηση και το μυαλό μας είναι αλλού, άρα είμαστε απόντες. Είμαστε ως ένα βαθμό νεκροί εκτός κι αν δημιουργούμε. Και η δημιουργία μπορεί να κρύβεται στην απλή ποιητική μας δράση. Το να θαυμάσεις ένα λουλούδι, να παίξεις με ένα παιδί ή ένα ζώο, να αφήσεις το βλέμμα σου να αρμενίσει στον ουρανό ή σε δυο αγαπημένα μάτια είναι πράξη επίγνωσης. Αν αυτά θα τα κάνεις στην επαρχία ή στο άστυ, αν θα τα κάνεις όντας ηθοποιός ή υπάλληλος, είναι αυστηρά και αδιαπραγμάτευτα επιλογή τού καθενός.
//delimiter
Το φαινόμενο «μπούλινγκ» ή εκφοβισμού ή θυματοποίησης ενός παιδιού, όπως προτιμούν να το ονομάζουν οι Ευρωπαίοι, φυσικά γεννιέται μέσα στα σχολεία. Όπως εξηγεί, μάλιστα, μιλώντας στο www.healthview.gr ο Αναπληρωτής Καθηγητής Παιδοψυχιατρικής κ. Ιωάννης Τσιάντης, «ο εκφοβισμός αποτελεί μορφή επιθετικής συμπεριφοράς που εμφανίζεται κυρίως στη σχολική πραγματικότητα με σοβαρές επιπτώσεις για την ψυχοσυναισθηματική ανάπτυξη του παιδιού και του εφήβου και τη διαδικασία της μάθησης». Ως πρόεδρος, μάλιστα της Εταιρείας Ψυχοκοινωνικής Υγείας του Παιδιού και του Εφήβου (ΕΨΥΠΕ), ο κ. Τσιάντης διακρίνει ότι η επιθετική συμπεριφορά μεταξύ μαθητών εκδηλώνεται όλο και πιο συχνά, όλο και πιο βίαια στα ελληνικά σχολεία.
www.healthview.gr : Μπορεί να υποθέσει κανείς ότι η θυματοποίηση ενός παιδιού, αυτό που οι Αμερικανοί ονομάζουν «μπούλινγκ», έχει διάφορες μορφές;
Ιωάννης Τσιάντης : Πράγματι…Κατ΄ αρχήν έχουμε τον λεκτικό εκφοβισμό, όπως πειράγματα, βρίσιμο, ειρωνική συμπεριφορά, απειλές, διάδοση φημών. Φυσικά έχουμε και σωματικό εκφοβισμό, χτυπήματα, σπρώξιμο, σεξουαλική παρενόχληση, χειρονομίες. Επίσης, έχουμε κοινωνικό εκφοβισμό, όπως αποκλεισμό του παιδιού από τη συμμετοχή σε ομαδικές δραστηριότητες, σε παρέες, παιχνίδια κ.α. Και βέβαια, έχουμε εκφοβισμό μέσα από τα κινητά τηλέφωνα και το διαδίκτυο, τον λεγόμενο ηλεκτρονικό εκφοβισμό.
www.healthview.gr : Πόσο συχνό είναι το φαινόμενο του εκφοβισμού στην Ελλάδα και ποιοι «πρωταγωνιστούν», είτε ως θύτες είτε ως θύματα;
Ιωάννης Τσιάντης : Όπως προκύπτει από τα διεθνή, κυρίως, δεδομένα, το 15% των μαθητών έχουν βιώσει συμπεριφορές εκφοβισμού, οι οποίες παρατηρούνται συχνότερα στα σχολεία στις ηλικίες από 8 έως 15 χρόνων. Τα αγόρια ασκούν σε μεγαλύτερο ποσοστό σωματική βία, ενώ τα κορίτσια εμπλέκονται κυρίως σε περιστατικά λεκτικού εκφοβισμού. Στην ελληνική πραγματικότητα επιδημιολογικές έρευνες έχουν δείξει ότι το φαινόμενο του εκφοβισμού είναι ένα ζήτημα που πλήττει περίπου 1 στα 10 παιδιά. Είναι ενδιαφέρον, μάλιστα, να αναφερθεί ότι στην Ελλάδα παρατηρείται δραματική αύξηση του ποσοστού των παιδιών που υφίστανται εκφοβισμό στο σχολείο, από τη μια τάξη στην άλλη.
www.healthview.gr : Πώς μπορούμε να καταλάβουμε εάν ένα παιδί πέφτει συχνά θύμα εκφοβισμού;
Ιωάννης Τσιάντης : Το παιδί θύμα έχει περισσότερο άγχος, ανασφάλεια, ενώ είναι συνήθως ήσυχο, ευαίσθητο και παραμένει σιωπηλό γι΄ αυτό που του συμβαίνει. Έχει μια αρνητική στάση προς τη βία. Έχει, επίσης, χαμηλή αυτοεκτίμηση, κλαίει εύκολα και δεν μπορεί να υπερασπιστεί τον εαυτό του. Τα παιδιά που πέφτουν θύματα βίας μπορεί να εμφανίζουν κατάθλιψη, να διακατέχονται από ιδέες αυτοκτονίας, ανασφάλεια, άγχος, ψυχοσωματικές εκδηλώσεις, άρνηση να πάνε σχολείο, μαθησιακά προβλήματα και δυσκολίες προσαρμογής.
www.healthview.gr : Αντιστοίχως, πώς μπορούμε να καταλάβουμε εάν ένα παιδί λειτουργεί ως θύτης, εκφοβίζοντας άλλα παιδιά;
Ιωάννης Τσιάντης : Τα παιδιά θύτες νιώθουν την ανάγκη να κυριαρχούν και να ελέγχουν τον άλλον. Φαίνεται να ικανοποιούνται από την πρόκληση πόνου και αδιαφορούν για τα θύματα τους. Είναι παιδιά με χαμηλή σχολική επίδοση και προσπαθούν να ελέγχουν τον άλλον με εκδηλώσεις βίαιης συμπεριφοράς. Τα παιδιά αυτά μπορεί να εκδηλώσουν, επίσης, παραβατική συμπεριφορά, που μπορεί αργότερα στην ενηλικίωση να εξελιχθεί σε εγκληματικότητα.
www.healthview.gr : Πώς μπορεί να ελεγχθεί το φαινόμενο του «μπούλινγκ» σε κεντρικό επίπεδο, αν όχι από τις ίδιες τις οικογένειες των μαθητών;
Ιωάννης Τσιάντης : Λόγω του ότι το φαινόμενο του εκφοβισμού και της θυματοποίησης (bullying) παίρνει διαρκώς αυξανόμενες διαστάσεις στην Ελλάδα, η Εταιρεία Ψυχοκοινωνικής Υγείας του Παιδιού και του Εφήβου εφαρμόζει από το 2006 Ευρωπαϊκό Διακρατικό ερευνητικό πρόγραμμα σε Δημοτικά σχολεία στην Αθήνα και σε Γυμνάσια της Θεσσαλονίκης. Το πρόγραμμα έχει ως στόχο την ενημέρωση και την ευαισθητοποίηση των εκπαιδευτικών, των γονιών και των μαθητών και επιχειρεί να προτείνει κατευθυντήριες οδηγίες με στόχο την πρόληψη του «μπούλινγκ».
www.healthview.gr : Υπήρξαν θετικά συμπεράσματα από την εφαρμογή του προγράμματος;
Ιωάννης Τσιάντης : Οι μαθητές στην Ελλάδα μετά την εφαρμογή του προγράμματος, ανέφεραν ότι έγιναν περισσότερο ικανοί να μιλήσουν για τα περιστατικά της βίας στους εκπαιδευτικούς και τους γονείς και τους συμμαθητές τους και έγιναν πιο ικανοί να αντιμετωπίζουν την επιθετικότητα των άλλων παιδιών. Οι εκπαιδευτικοί, επίσης, αναγνώρισαν την ανάγκη τους για περισσότερη εκπαίδευση και ευαισθητοποίηση καθώς και υποστήριξη για την εφαρμογή του προγράμματος πρόληψης στα σχολεία τους. Το πρόγραμμα προώθησε τις αρχές για καλύτερη επικοινωνία μεταξύ μαθητών, εκπαιδευτικών και γονιών και σεβασμό των ατομικών δικαιωμάτων και των αναγκών των μαθητών, έτσι ώστε εκπαιδευτικοί, μαθητές και γονείς να συμβάλλουν όλοι για ένα σχολείο χωρίς βία.
//delimiter
Τα σωζόμενα παραδοσιακά σπίτια της Θάσου χρονολογούνται από το 1800 και μετά. Κτισμένα σε δασωμένες πλαγιές, εμφανίζουν όλα τα στοιχεία της θρακομακεδονικής αρχιτεκτονικής, χωρίς κανένα νησιώτικο. Η εξήγηση πρέπει να αναζητηθεί στη μεγάλη ομοιότητα των παραγόντων που επηρέασαν την κατασκευή των σπιτιών της Θάσου και του ευρύτερου θρακομακεδονικού χώρου: κλίμα, ίδια υλικά κατασκευής (ξύλο και πέτρα), ίδιος τρόπος δόμησης ανά τις εποχές, ίδια σινάφια μετακινουμένων μαστόρων Ηπειρωτών, Αρβανιτών Βουλγάρων αλλά και ντόπιων.
Υπάρχουν, όμως, και ιδιαίτεροι παράγοντες που επιδρούν στην θασίτικη δόμηση. Η απομόνωση του νησιού και ο φόβος εξαιτίας των πειρατών. Η απομόνωση, καθώς το νησί ήταν πειρατικό καταφύγιο και τόπος, από όπου έπαιρναν οι πειρατές ναυπηγήσιμη ξυλεία, δεν επέτρεψε στους Θασίους να επιδοθούν στη ναυτιλία, να πλουτίσουν και να εισάγουν νέες ιδέες. Παρέμεναν στο εσωτερικό φοβισμένοι και, σύμφωνα με τους περιηγητές, μόνο η συνήθεια τούς κρατούσε στο νησί. Η βασική επαφή τους με τον έξω κόσμο ήταν με το Άγιο Όρος. Αλλά, τόσο τα αγιορείτικα μετόχια, όσο και οι εκκλησιές, είναι κτισμένα με τα ίδια υλικά και τεχνικές και, όταν το μέγεθός τους είναι μικρό, συγχέονται με τα θασίτικα σπίτια. Ο πειρατικός κίνδυνος επηρέασε ιδιαίτερα την αρχιτεκτονική των παλαιότερων σπιτιών, η οποία έχει καθαρά αμυντικό χαρακτήρα: πετροντούβαρα, παράθυρα-πολεμίστρες, αμπάρες των θυρών, ελάχιστα ανοίγματα σε προφυλαγμένες θέσεις.
Οι παλαιότεροι οικισμοί της τουρκοκρατίας ήταν το Λιμανχισάρ (Λιμένας, ο μόνος παράλιος), ο Θεολόγος, το Γενιχισάρ (Κάστρο), το Μπουλγάρ (Βουλγάρω, Ραχώνι) και το κάστρο της Κακής Ράχης. Από αυτά ο Λιμένας, το Κάστρο και η Κακή Ράχη ήταν οχυρωμένα. Το 1570 αναφέρεται και το Καζαβίτι, ενώ το 1626 οι Μαριές. Με εξαίρεση τον Λιμένα που κι αυτός εγκαταλείφθηκε το 1770, τα υπόλοιπα βρίσκονται σε έναν εσωτερικό δακτύλιο. Η Παναγία, η Ποταμιά, η Καληράχη, τα Λιμενάρια, οΣωτήρας, ο Αγ. Γεώργιος είναι νεώτερα. Η επιλογή της θέσης τους συνδυάζει την αθέατη από τη θάλασσα ορεινή περιοχή, για προστασία από τους πειρατές (όταν αυτό δεν ήταν δυνατό, επιλεγόταν δυσπρόσιτη θέση), την ύπαρξη νερού σε κοντινή απόσταση, τον σωστό προσανατολισμό, κατά προτίμηση τον νότο, την προστασία από τους ανέμους και την ενδιαφέρουσα θέα. Η μορφή οργάνωσής τους προσαρμόζεται στις δυνατότητες του εδάφους και είναι άλλοτε γραμμική, κατά μήκος ενός κεντρικού άξονα (όπως είναι στο Θεολόγο), ή κεντρική, γύρω από την πλατεία (όπως είναι στο Κάστρο). Οι δρόμοι ήταν λιθόστρωτοι και συντηρούνταν κάθε χρόνο με υποχρεωτική προσωπική εργασία των Θασίων.
Οι κάτοικοι τα πρώτα χρόνια της τουρκοκρατίας ασχολούνται κυρίως με την κτηνοτροφία και την αμπελουργία. Συμπληρωματικά ασχολούνται με τα μελίσσια και άλλα προϊόντα (βρώμη, σύκα, κουκούλια, όσπρια, καρύδια, αμύγδαλα, λινάρι, βελανίδια, πίσσα). Όλες αυτές οι ασχολίες μπορούσαν να γίνουν με ασφάλεια κοντά στα χωριά, μακριά από τη θάλασσα και τους πειρατές. Η ελαιοκαλλιέργεια ήταν περιορισμένη, λόγω της μεγάλης απόστασης των δένδρων από τα χωριά. (…)
Τα νεοκλασικά
Ο νεοκλασικισμός της Θάσου συνδέεται άμεσα με τη δημιουργία των δύο σημαντικότερων παράλιων οικισμών (Λιμένας, Λιμενάρια). Η ανάπτυξη των Λιμεναρίων, που ξεκίνησε το 1902, υπήρξε ραγδαία, εξαιτίας των μεταλλείων τσίγκου που εκμεταλλευόταν η γερμανική εταιρεία Speidel. Η οικονομική ευμάρεια της «ελληνικής Καλιφόρνια», συντελεί στην οικοδόμηση σπιτιών διώροφων και τριώροφων με συμμετρικές όψεις και χρήση στη διακόσμηση κυρίως φυτικών μοτίβων. Η στέγαση γίνεται κυρίως με στέγες με αετώματα που φέρουν γαλλικά κεραμίδια. Στους υπόλοιπους οικισμούς τα σπίτια εμφανίζουν αυστηρό επιδερμικό διάκοσμο με στυλιζαρισμένη γραμμή, τεθλασμένη ή καμπυλόγραμμη διακόσμηση και με απόπειρα μόνο ως προς το πλάσιμο του όγκου και τη διακόσμηση των απολήξεων του κτιρίου. Συχνά, αποσπασματικά στοιχεία συναντούμε και σε παραδοσιακά σπίτια (αετώματα, ξύλινο αετωματικό γείσο στα παράθυρα). Η κατασκευή των τοίχων εξακολουθεί να γίνεται με πέτρα και ξύλο.
//delimiter
Έλενα Μαρούτσου: «Η λογοτεχνία μας υπενθυμίζει ότι υπάρχει ένα κομμάτι κήπου μέσα σε κάθε άνθρωπο»
Μια ιδιαίτερα ξεχωριστή φωνή στην εγχώρια λογοτεχνική κοινότητα αποτελεί η -βραβευμένη με το Αθηναϊκό βραβείο για τη λογοτεχνία- συγγραφέας. Με λόγο ουσιαστικό και ανεπιτήδευτο, μας συστήνεται και μας καταθέτει πηγαία τις απόψεις της στη συνέντευξη που ακολουθεί…
- Αλήθεια, έχετε απαντήσει στο ερώτημα για ποιον λόγο γράφετε;
Φοβάμαι πως αυτή είναι μια από τις ερωτήσεις (όπως το «γιατί κάνεις παιδιά;»), για την οποία είναι λίγο ύποπτο να έχεις την απάντηση.
- «Στη λογοτεχνία η φαντασία μου με έχει υπηρετήσει πιστά και της είμαι ευγνώμων», έχετε αναφέρει σε μια παλαιότερη συνέντευξή σας. Η φαντασία ή τα προσωπικά βιώματα είναι πιο γόνιμο υπέδαφος για έναν συγγραφέα;
Στη δική μου περίπτωση, τα προσωπικά βιώματα είναι σίγουρα το υπέδαφος, το οποίο όμως θα έμενε άγονο, αν δεν ποτιζόταν απ' τη φαντασία, για να καρπίσει. Από μόνα τους, τα προσωπικά βιώματα δεν συνιστούν λογοτεχνία.
- Ποιο θεωρείτε το σημαντικότερο βιβλίο που έχετε διαβάσει;
Δύσκολο να ξεχωρίσω ένα. Κατά καιρούς συνδέθηκα ιδιαίτερα με διάφορα βιβλία, όπως τα μυθιστορήματα του Ντοστογιέφσκι, τα “Σημειωματάρια” του Καμύ, το “Αλεξανδρινό Κουαρτέτο” του Ντάρελ, το “Αναζητώντας το χαμένο χρόνο” του Προυστ, το “Κουτσό” του Κορτάσαρ αλλά και πιο πρόσφατα βιβλία, όπως τα περισσότερα της Γιόκο Ογκάουα και το υπέροχο “Κανείς δεν άναβε τα φώτα” του Φελισμπέρτο Ερνάντες.
- Πώς εξηγείτε το φαινόμενο του συγγραφικού οργασμού που παρατηρείται τα τελευταία χρόνια στη χώρα μας;
Νομίζω πως εξηγείται μέσα στο πλαίσιο της διαφορετικής θέσης και σχέσης που έχει πια η τέχνη με τη ζωή μας. Παλαιότερα ήταν πολύ ξεκάθαρα τα όρια ανάμεσα στον «δημιουργό» και το «κοινό» και η απόσταση που τους χώριζε ήταν δυσδιάβατη. Από τη δεκαετία του εξήντα και μετά, η έκφραση σε οποιονδήποτε τομέα της τέχνης θεωρήθηκε δικαίωμα του καθενός, ο τίτλος του «καλλιτέχνη» και κατ' επέκταση του «λογοτέχνη» ήταν πια προσιτός σε όλο και μεγαλύτερα στρώματα του πληθυσμού. Μια από τις συνέπειες, λοιπόν, υπήρξε κι αυτός ο «συγγραφικός οργασμός», όπως τον ονομάζετε.
- Το διαδίκτυο, με τη διαδραστικότητά του, έβαλε ξανά τους ανθρώπους να γράψουν, μετά από τα παθητικά χρόνια της τηλεόρασης και του ραδιοφώνου. Πιστεύετε κι εσείς πως το νέο μέσο είναι εκείνο που θα αναδείξει τις σημαντικές λογοτεχνικές φωνές του μέλλοντος;
Δεν είμαι πολύ καλή στις προβλέψεις… Κατά την ταπεινή μου γνώμη, οι σημαντικές λογοτεχνικές φωνές κάθε γενιάς θα συνεχίσουν να αναδεικνύονται για μεγάλο ακόμη χρονικό διάστημα μέσα απ' τις οδούς και τους τρόπους που ισχύουν λίγο πολύ και σήμερα (τη δημοσίευση διηγημάτων σε περιοδικά και την έκδοση των βιβλίων τους), καθώς το διαδίκτυο μπορεί να είναι διαδραστικό και προσιτό σε μεγάλο αριθμό νέων στην πλειοψηφία τους ανθρώπων, όμως παραμένει ένας σχετικά «εφήμερος» και «φευγαλέος» τρόπος έκθεσης κι επικοινωνίας, που φοβάμαι πως μέσα του τα κείμενα τείνουν να χάνουν την απαραίτητη βαρύτητά τους..
- Τι ρόλο μπορεί να παίξει η λογοτεχνία -και η τέχνη γενικότερα- σε μια κοινωνία που πλήττεται από την κρίση;
Μπορεί να μας υπενθυμίσει ότι υπάρχει ένα κομμάτι κήπου μέσα σε κάθε άνθρωπο που, όσο πιο έντονα κι αντίξοα είναι τα εξωτερικά καιρικά φαινόμενα της οικονομίας, τόσο αυτό χρήζει φροντίδας, καλλιέργειας, ελπίδας κι επικοινωνίας.
- Για ποιους λόγους πιστεύετε ότι ο πολύς κόσμος αντιλαμβάνεται τους συγγραφείς ως ιδιότυπους ανθρώπους;
Είναι αλήθεια πως είναι πολλά τα στερεότυπα που συνοδεύουν τους συγγραφείς κι ίσως να έχουν τη ρίζα τους στο γεγονός ότι ένας συγγραφέας πιθανόν να χρειάζεται κατά καιρούς (ή και καθημερινά) μεγάλα χρονικά διαστήματα απομόνωσης και προσήλωσης στο έργο του, κάτι που πιθανόν να του έχει κοστίσει τη ρετσινιά του μοναχικού, εσωστρεφούς, ιδιόρρυθμου.
Πιθανόν σε κάποιες περιπτώσεις να ισχύει αυτό, όμως, νομίζω πως, όπως και τα περισσότερα στερεότυπα, κρύβει πίσω του άγνοια κι ίσως λίγο φόβο. Προσωπικά έχω γνωρίσει μια γκάμα συγγραφέων: αστείους, εσωστρεφείς, εγωπαθείς, άλλους σχεδόν ποιητικούς, πολλούς καθησυχαστικά ή βαρετά κανονικούς, κάποιους απρόσμενα αυθεντικούς κι ενδιαφέροντες. Όπως δηλαδή κι οι υπόλοιποι, οι μη συγγραφείς.
- Η επονομαζόμενη «ροζ» γυναικεία λογοτεχνία έχει να προσφέρει κάτι στη λογοτεχνία κατά τη γνώμη σας;
Καθώς πολλά από τα βιβλία αυτά στα οποία αναφέρεστε ανήκουν στα ευπώλητα, υποθέτω πως τονώνουν την ικανότητα των βιβλιοπωλείων να αντεπεξέλθουν οικονομικά, όπως μου τόνισε κάποια υπάλληλος κεντρικού βιβλιοπωλείου, κι έτσι να μπορούν να πουλάνε και τα βιβλία εμάς των υπολοίπων… Άλλη χρησιμότητα δυσκολεύομαι να διακρίνω.
- Διδάσκετε σε σεμινάρια δημιουργικής γραφής, για τα οποία πολύς λόγος γίνεται τελευταία. Ευφυΐα, αφηγηματικό ταλέντο, εργατικότητα: Ιεραρχήστε τα ανάλογα με εκείνο που θεωρείτε ως το σημαντικότερο προτέρημα για έναν νέο συγγραφέα.
Νομίζω πως κάθε συγγραφέας ή δυνάμει συγγραφέας μπορεί να διαθέτει τις ιδιότητες που αναφέρατε σε διαφορετικά ποσοστά, αναπληρώνοντας κι εξισορροπώντας αδυναμίες με αρετές, ο καθένας με τον δικό του τρόπο κι ανάλογα με τον χαρακτήρα και τις συνήθειές του. Αυτό που βρίσκω απαραίτητο, όμως, είναι ο καθένας που καταπιάνεται με τη λογοτεχνία, να αποκτήσει μια πραγματική σχέση μαζί της, να μην τη βλέπει σαν ένα ακόμα χόμπι ή μέθοδο ψυχοθεραπείας, αλλά σαν έναν κόσμο με τον οποίο πρέπει πρώτα να εξοικειωθεί μέσω της ανάγνωσης και μετά να τον κατοικήσει.
- Τι καινούριο ετοιμάζετε αυτόν τον καιρό;
Αυτό που ετοιμάζω πρόκειται να δει το φως της ημέρας πριν από το Πάσχα, αλλά προτιμώ να μην το αποκαλύψω.
//delimiter
Οι περισσότεροι από εμάς έχουμε κατανοήσει την αξία και την ανάγκη για μια ισορροπημένη και υγιεινή διατροφή, αλλά, στους σύγχρονους ρυθμούς της ζωής, η επίτευξη αυτού του στόχου μπορεί να αποτελεί δυσεπίλυτο γρίφο. Είναι εύκολο να ακολουθήσεις διατροφικές συμβουλές στην ηρεμία του σπιτιού σου, αλλά όταν περνάς 12 ώρες την ημέρα στο γραφείο, το να συνεχίσεις να διατρέφεσαι υγιεινά είναι ένα μεγάλο καθημερινό στοίχημα. Παρακάτω σας παραθέτουμε μερικές συμβουλές που θα σας βοηθήσουν να τα καταφέρετε:
Σπιτικό φαγητό: Ένα σπιτικό γεύμα είναι πάντα προτιμότερο, καθώς παρασκευάζεται με υλικά που γνωρίζουμε και ελέγχουμε. Αν το πρωί βρίσκεστε σε κατάσταση πίεσης από άποψη χρόνου, βάλτε σε μια σακούλα τροφίμων 5 ή 6 είδη σαλατικών, για να πάρετε στη δουλειά. Προσθέστε και ένα είδος πρωτεΐνης όπως για παράδειγμα μια μικρή κονσέρβα τόνου, ένα βραστό αυγό ή λίγο κοτόπουλο, βοδινό, ή αρνάκι που περίσσεψε από την προηγούμενη μέρα. Αφιερώστε 5 λεπτά για να τα ψιλοκόψετε και ετοιμάστε μια υγιεινή, πλούσια σε πρωτεΐνη σαλάτα για την ώρα που θα πεινάσετε στο γραφείο.
Η μεγάλη αξία των πρωτεϊνών: Αποφύγετε τους πολλούς υδατάνθρακες στο μεσημεριανό γεύμα (ζυμαρικά, ρύζι, ψωμί, νουντλς), καθώς αυτές οι τροφές, ενώ αυξάνουν γρήγορα τη γλυκόζη του αίματος, προκαλούν αργότερα απογευματινή υπογλυκαιμία που μπορεί να σας οδηγήσει στην εύκολη λύση του γλυκού. Η πρωτεΐνη επιβραδύνει την απελευθέρωση σακχάρου από το γεύμα στη κυκλοφορία του αίματος, βοηθώντας έτσι στη διατήρηση σχετικά σταθερών επιπέδων γλυκόζης στο αίμα και μειώνοντας τα ξαφνικά επεισόδια πείνας ('λιγούρες', επιθυμία για γλυκό) και άρα την πιθανότητα να μπείτε στον πειρασμό να καταναλώσετε κάποιο γλυκό.
Μην παραλείπετε το πρωινό: Ένα καλό πρωινό δίνει ενέργεια για το ξεκίνημα της ημέρας μας, πολλοί, όμως, το παραλείπουν λόγω έλλειψης χρόνου. Μην ξεχνάτε ότι τα άτομα που δεν τρώνε πρωινό έχουν την τάση να επιλέγουν ανθυγιεινά σνακ για το δεκατιανό τους και/ή να τρώνε υπερβολικά το μεσημέρι. Αν βιάζεστε, πολτοποιείστε στο μπλέντερ μια μπανάνα με λίγο αποβουτυρωμένο γάλα και πιείτε το ρόφημα στη διαδρομή για το γραφείο! Αν αγοράζετε πρωινό απέξω, επιλέξτε ένα τυλιχτό σάντουιτς ή ένα τοστ με ψωμί ολικής άλεσης.
Κοιμηθείτε καλά το βράδυ: Μην υποτιμάτε την αξία ενός καλού βραδινού ύπνου. Αν σας λείπει ύπνος και αισθάνεστε κουρασμένοι στη δουλειά, θα αναζητάτε το φαγητό σαν πηγή ενέργειας, παρότι στην πραγματικότητα δεν πεινάτε.
Προγραμματίστε τα γέυματά σας: Αν υπάρχει πιθανότητα να μείνετε μέχρι αργά στη δουλειά, μην περιμένετε μέχρι το βράδυ που θα πεινάσετε πολύ, για να σκεφτείτε τι θα φάτε. Εκείνη την ώρα που νιώθετε μεγάλη πείνα, είναι πολύ πιο πιθανό να παραγγείλετε ένα υψηλό σε λιπαρά φαγητό (π.χ. πίτσα) απ’ έξω. Προγραμματίστε από νωρίτερα το δείπνο σας: βγείτε για λίγο έξω το απόγευμα, αγοράστε το βραδινό σας, βάλτε το στο ψυγείο και έτσι θα έχετε έτοιμο το δείπνο σας, όταν έρθει η ώρα που θα πεινάσετε.
Μην υποκύπτετε στον πειρασμό: Αν το πρόχειρο και ανθυγιεινό φαγητό σάς βάζει εύκολα στον πειρασμό, απλά μην το αγοράσετε! Μπορεί όταν αγοράζουμε ένα σακουλάκι με γλυκές ή αλμυρές λιχουδιές ή μια σοκολάτα να είμαστε σίγουροι ότι θα φάμε λίγο ή μόνο σε 'έκτακτη ανάγκη', αλλά το πιο πιθανό είναι τα σνακ αυτά να έχουν τελειώσει, πριν περάσει η μέρα. Ο καλύτερος τρόπος να περικόψουμε τις ζαχαρούχες τροφές είναι να μην τις αγοράζουμε. Αντίθετα, πρέπει να έχουμε πάντα μαζί μας πρόχειρο ένα υγιεινό σνακ. Πάρετε μαζί σας ένα φρούτο ή έχετε λίγους άψητους ξηρούς καρπούς στο συρτάρι σας, για να τσιμπολογάτε ανάμεσα στα γεύματα.
Τα ποτά έχουν θερμιδική αξία: Στην ημερήσια πρόσληψη θερμίδων συμβάλλουν και τα ποτά. Τα σακχαρούχα αναψυκτικά πρέπει οπωσδήποτε να αποφεύγονται αλλά και οι χυμοί φρούτων μπορεί να είναι παραπλανητικοί, γιατί μας φορτώνουν όλες τις θερμίδες του φρούτου, χωρίς να περιέχουν φυτικές ίνες που προάγουν το αίσθημα του κορεσμού για μεγαλύτερο χρονικό διάστημα. Αν διψάτε, πιείτε νερό: Δεν περιέχει καμία θερμίδα και δεν κοστίζει!
Ο καφές μπορεί να σας στοιχίζει ακριβά: Ένας συνηθισμένος καπουτσίνο ή ένας πλήρης 'λάττε' καφές περιέχουν 224 θερμίδες, χωρίς να υπολογίζεται η ζάχαρη που κάποιοι προσθέτουν. Προσπαθήστε να περιορίσετε την ημερήσια κατανάλωση καφέ και οπωσδήποτε ζητήστε να σας τον παρασκευάσουν με αποβουτυρωμένο γάλα που μειώνει τη θερμιδική αξία του κατά 75% σε σχέση με την 'πλήρη' εκδοχή του.
Σνακ κατά τη διάρκεια των συναντήσεων: Αν πρόκειται να πάτε σε μία συνάντηση όπου ξέρετε ότι θα προσφέρονται ανθυγιεινά σνακ, έχετε μαζί σας τη δική σας υγιεινή επιλογή: Ένα μήλο ή λίγοι ξηροί καρποί θα σας βοηθήσουν να αποφύγετε τον πειρασμό.
Ο χρυσός κανόνας: Από τη στιγμή που το στομάχι μας γεμίζει μέχρι τη στιγμή που ο εγκέφαλος αντιλαμβάνεται το αίσθημα του κορεσμού, μεσολαβούν περίπου 10 λεπτά. Έτσι, όταν τρώμε γρήγορα, η ποσότητα τροφής που καταναλώνουμε είναι μεγαλύτερη, και, όταν ο εγκέφαλος αντιληφθεί τον κορεσμό, εμείς ήδη νιώθουμε 'φούσκωμα' και δυσφορία. Αφιερώστε στον εαυτό σας 10 λεπτά ηρεμίας και απολαύστε το γεύμα σας συγκεντρωμένοι μόνο σε αυτό, ακόμα κι όταν τρώτε πάνω στο γραφείο σας. Μασήστε καλά κάθε μπουκιά πριν την καταπιείτε, χαρείτε τη γεύση, τη μυρωδιά και τα χρώματα της τροφής και έχετε κερδίσει ένα διάλειμμα ηρεμίας και ανανέωσης μέσα στη φορτωμένη με υποχρεώσεις ημέρα σας.
//delimiter
Όταν ήμασταν στο σχολείο, μικροί και άπειροι μαθητές, φοβόμασταν τα απροειδοποίητα διαγωνίσματα και τις καθιερωμένες εξετάσεις στο τέλος κάθε ακαδημαϊκής χρονιάς. Αλλά και τώρα που μεγαλώσαμε φαίνεται να εξακολουθούμε να φοβόμαστε τις εξετάσεις… τις ιατρικές. Έκτακτες ή τακτικές, οι επισκέψεις στον γιατρό πάντα συνοδεύονται από παρόμοια συναισθήματα - φόβος, αγωνία, άγχος, ανησυχία, μέχρι και πανικός. Όλοι ελπίζουμε να μην εντοπίσει ο γιατρός κάτι ύποπτο, να μην μπούμε στη διαδικασία μιας ασθένειας, μιας θεραπείας, μιας ταλαιπωρίας. Παρόλο που η επιστήμη έχει προοδεύσει και παρέχει τη δυνατότητα να αντιμετωπίσουμε με επιτυχία σχεδόν όλες τις ιατρικές καταστάσεις, ο φόβος του αγνώστου και του μυθοποιημένου κυρίως, καραδοκεί. Πολλοί από εμάς, μάλιστα, βιώνουμε τόσο έντονο, ανεξέλεγκτο και υπερβολικό φόβο που αγγίζει τα όρια της παθολογικής φοβίας, γεγονός που μας προκαλεί δυσλειτουργικές επιπτώσεις στην καθημερινότητα.
Για κάποιους ο φόβος των ασθενειών και των ιατρικών εξετάσεων είναι ικανός να οδηγήσει στην παραμέληση της υγείας. Η ιδέα ότι μπορεί οι εξετάσεις τους να είναι θετικές - και στην υγεία το θετικό πρόσημο δεν θεωρείται καλό – έχει τη δύναμη να παραλύσει κάθε άλλη σκέψη, κάθε ενημέρωση για την αναγκαιότητα του προληπτικού ιατρικού ελέγχου, με αποτέλεσμα να αποφεύγονται οι εξετάσεις, οι γιατροί, ακόμα και οι συζητήσεις για ασθένειες και φάρμακα. Και βέβαια, η αποφυγή μπορεί προσωρινά να δρα ανακουφιστικά, ως ένας μηχανισμός άμυνας, όμως η προστασία αυτή δεν διαρκεί. Οι τύψεις και οι ενοχές κάποια στιγμή χτυπούν την πόρτα της συνείδησης και τότε αναγκαζόμαστε να φέρουμε εις πέρας αυτό που μάταια αποφεύγαμε. Φυσικά, μια τέτοια κατάσταση άγνοιας και αμέλειας μπορεί να είναι τελικά επικίνδυνη για την εξέλιξη μιας ασθένειας. Συνεπώς, καλύτερα να δράσουμε μια ώρα αρχύτερα και να καθιερώσουμε μια ρουτίνα ετήσιων εξετάσεων που θα μας συστήσει ένας γιατρός, τον οποίο εμπιστευόμαστε, και να τηρούμε με συνέπεια τον έλεγχό μας, για να κοιμόμαστε ήσυχοι τα βράδια.
Κάποιους άλλους τους συντροφεύει διαρκώς ο φόβος μην εμφανίσουν κάποια ασθένεια, ο οποίος τους αναγκάζει να ελέγχουν συνέχεια το σώμα τους, για να εντοπίσουν έγκαιρα κάθε πιθανή αλλαγή. Κάθε τέτοια αλλαγή, μικρή ή μεγάλη, από ένα σημάδι στο δέρμα έως ένα φτέρνισμα, το ερμηνεύουν ως βέβαιη ένδειξη συγκεκριμένης ασθένειας. Έτσι, σπεύδουν άμεσα στον γιατρό, για να τους επιβεβαιώσει τη διάγνωσή τους. Φτάνουν μάλιστα στο σημείο να ενημερώνονται για όλες τις ασθένειες, συχνές αλλά και σπάνιες, να διαβάζουν ιατρικές εγκυκλοπαίδειες ή να κατεβάζουν άρθρα- έγκυρα και μη- από το διαδίκτυο προκειμένου να ανακουφίσουν τη νοσηρή πια περιέργειά τους για την ασθένεια. Όμως, μια τέτοια πληροφόρηση, δεν αποτελεί γνώση. Και φυσικά, όποιος διαβάσει ένα εγχειρίδιο παθολογίας δεν γίνεται γιατρός. Συνεπώς, η παραπληροφόρηση αυτού του είδους οδηγεί σε υπερβολικές «διαγνώσεις» και άνευ ουσιαστικού λόγου αγωνία. Καλό είναι να γνωρίζουμε κάποια βασικά στοιχεία που θα έπρεπε να μας θορυβήσουν και να είμαστε υπέρμαχοι του προληπτικού ελέγχου, αλλά μέχρι το σημείο που μας κάνει καλό. Όταν οι ασθένειες και οι εξετάσεις είναι το μόνο που απασχολεί το μυαλό μας, τότε νοσεί το πνεύμα και όχι το σώμα μας.
Συμπερασματικά, λοιπόν, η άγνοια, η αμέλεια, η παραπληροφόρηση και η λανθασμένη κατανόηση σε θέματα ασθενειών, μπορεί να μας προκαλέσει έντονο άγχος και φοβίες για την υγεία μας. Αν τέτοιου είδους σκέψεις καταναλώνουν την ενέργειά μας, είναι προτιμότερο να επισκεφτούμε έναν έμπειρο γιατρό, να μας προτείνει τις απαραίτητες για εμάς ιατρικές εξετάσεις και να αποφασίσουμε ότι θα μείνουμε πιστοί σε αυτή τη ρουτίνα και θα εξοστρακίσουμε κάθε δυσλειτουργική σκέψη από το μυαλό μας. Αν προσπαθήσουμε, αλλά η ψυχολογική μας κατάσταση δεν βελτιώνεται, θα χρειαστεί η συμβολή ενός ειδικού ψυχικής υγείας για την αντιμετώπιση της δυσκολίας μας.
//delimiter
Η λέξη Μυστήριο στην αρχαία Ελλάδα σήμαινε το απόρρητο, το μυστικό, το άρρητο μέρος μιας λατρείας, η οποία δε γινόταν φανερή σε άτομα που δεν είχαν μυηθεί. Όπως φαίνεται και ετυμολογικά, η λέξη παράγεται από το αρχαίο ρήμα «μυείν», δηλαδή κλείνω, και αναφέρεται κυρίως στα μάτια και στα χείλη. Εκείνοι που μυούνταν στα μυστήρια, απαγορευόταν να τα ανακοινώνουν σε άλλους μη μυημένους, δηλαδή, έπρεπε να κλείνουν το στόμα τους.
Τα αρχαία Μυστήρια ήταν ίσως η ανώτερη πνευματική κληρονομιά στην αρχαία Ελλάδα. Ήταν κυρίως κρυφές λατρείες, όπου έπρεπε πρώτα κανείς να μυηθεί, κοινώς να εισαχθεί. Ο οπαδός αυτής της λατρείας ονομαζόταν Μύστης και το πρόσωπο που τον εισήγαγε σ’ αυτή Μυσταγωγός. Κάθε μυστηριακή κοινότητα είχε κοινά γεύματα, κοινούς χορούς και ιεροτελεστίες και οι άνθρωποι που έσμιγαν στα ίδια δρώμενα ένιωθαν για πάντα ενωμένοι.
Από τα λίγα που γνωρίζουμε για αυτά, φαίνεται ότι παρουσίαζαν αλληγορικές αναπαραστάσεις που συμβόλιζαν τα πεπρωμένα των ψυχών μετά θάνατον, το νόμο και την ενότητα που συνδέουν όλα τα όντα. Επίσης, ήταν τελετουργίες για την ευκαρπία της γης, για την πολυπόθητη βροχή. Και υπήρχαν πάντα τοπικά μυστήρια, αλλά και Μυστήρια που απόκτησαν πανελλήνια εμβέλεια όπως τα Ελευσίνια, τα Ορφικά, τα Κρητικά και τα Καβείρια.
Τα Ελευσίνια Μυστήρια περιστρέφονταν γύρω από μια θεότητα, η οποία πολύ νωρίς, πρώτη ίσως από όλους τους άλλους θεούς, προσείλκυσε την προσοχή του ανθρώπου. Μολονότι οι περισσότεροι από τους αρχαίους λαούς φαντάζονταν τους θεούς τους να κατοικούν στον ουρανό, η θεότητα της γης είναι πολύ παλαιότερη. Αποκαλούμενη στην αρχαία ελληνική «Γαία», με το πέρασμα των αιώνων, απέκτησε το όνομα Δήμητρα, το οποίο πιθανότατα προέρχεται από το «Γη μήτηρ». Η λατρεία της Δήμητρας, με καθαρά αγροτικό χαρακτήρα, συνδεδεμένη με τον κύκλο των εργασιών από τη σπορά ως τη συγκομιδή, είχε ευρύτατη διάδοση σε όλο τον ελληνισμό. Έχοντας ως αφετηρία τις εύφορες πεδιάδες της νότιας Θεσσαλίας, εξαπλώθηκε σε όλη την Ελλάδα. Όμως η λαμπρότερη γιορτή προς τιμή της Δήμητρας γινόταν στην Ελευσίνα, στο περίφημο ιερό, όπου τελούνταν τα πιο σημαντικά μυστήρια της αρχαιότητας, στα οποία η Δήμητρα λατρευόταν ως πανίσχυρη θεά. Οι μυστικές αυτές τελετές φαίνεται ότι ήταν μέρος της λατρείας των Πελασγών, των οποίων η θρησκεία περιστρεφόταν γύρω από τη γη, τις χθόνιες θεότητές της, το μυστήριο της ζωής και του θανάτου και της μετά θάνατον ζωής.
Τα μυστήρια, λοιπόν, της Ελευσίνας είναι η θρησκεία των κατακτηθέντων Πελασγών, οι τελετές της οποίας, εξαιτίας του φόβου των επιδρομέων, γίνονταν σε μυστικές συναθροίσεις. Αν και αρχικά η θρησκεία των προελληνικών φύλων υπέστη τους διωγμούς των κατακτητών, με το πέρασμα του χρόνου οι θρησκευτικές τελετές και οι δοξασίες κατακτητών και κατακτημένων αφομοιώθηκαν. Πριν από την κάθοδο των ελληνικών φύλων, τα Ελευσίνια Μυστήρια υπάγονταν στη δικαιοδοσία των προελληνικών βασιλικών οίκων της περιοχής. Γύρω στον 7ο αιώνα π.Χ. ξέσπασαν μακροχρόνιοι πόλεμοι μεταξύ Αθηναίων και Ελευσίνιων. Τελικά, οι Ελευσίνιοι ηττήθηκαν και η Ελευσίνα έγινε ένας από τους Δήμους της Αττικής.
Οι Αθηναίοι ανέλαβαν τη διοίκηση και την εποπτεία των Μυστηρίων, όμως, η Ελευσίνα παρέμεινε η κύρια κοιτίδα τους, ενώ τα ιερατικά αξιώματα και η ευθύνη για τη διοργάνωση των τελετών παρέμεινε στα χέρια των βασιλικών γενών των Ελευσίνιων στους οποίους ανήκε πάντα ο ανώτατος λειτουργός, ο ιεροφάντης.
//delimiter
Αγαπητές ακροάτριες και αγαπητοί ακροατές, με αφορμή την έκθεση με έργα του Δομήνικου Θεοτοκόπουλου που φιλοξενεί αυτές τις μέρες η Εθνική Πινακοθήκη, θα σας μιλήσω στη σημερινή μας εκπομπή για τη ζωή και το έργο αυτού του μεγάλου ζωγράφου – ενός από τους πιο ανήσυχους και αινιγματικούς ζωγράφους όλων των εποχών.
Γεννήθηκε το 1541 στο Ηράκλειο της ενετοκρατούμενης Κρήτης, όπου έλαβε τα πρώτα μαθήματα ζωγραφικής και δέχτηκε τις επιδράσεις των Κρητών ζωγράφων καθώς και της βυζαντινής τέχνης. Το 1566 πηγαίνει στη Βενετία και μαθητεύει στο εργαστήριο του Τιτσιάνο όπου αφομοιώνει τη δυτική τάση στη ζωγραφική, αργότερα στη Ρώμη και τελικά στο Τολέδο της Ισπανίας το 1577. Εκεί πήρε και το όνομα «Ελ Γκρέκο».
Τα έργα του Δομήνικου Θεοτοκόπουλου περιέχουν κάτι το ασυνήθιστο, κάτι που δεν είναι εύκολο να ερμηνευτεί. Η αισθητική στην οποία στηρίζονται είναι ιδιόμορφη και οι προθέσεις του φαίνονται ανεξιχνίαστες αλλά και ο ίδιος ο δημιουργός τους περικλείει γύρω του ένα μυστήριο που αντιστέκεται στις εύκολες ερμηνείες. Οι πραγματείες του για τη φιλοσοφία, τη θεολογία, τη λειτουργική, την αγιολογία, τη λογοτεχνία και την ιστορία έχουν χαθεί. Ωστόσο, το ενδιαφέρον του Δομήνικου Θεοτοκόπουλου για όλα αυτά φαίνεται τόσο από τον κατάλογο των έργων της βιβλιοθήκης του όσο και από τις συναναστροφές του με τους φιλοσοφικούς κύκλους στην Ισπανία. Από τα βιβλία του φαίνεται το ενδιαφέρον του για τους αρχαίους κλασικούς αλλά και για την Πλατωνική και Νεοπλατωνική φιλοσοφία. Για να μπορέσουμε να κατανοήσουμε την τέχνη του Δομήνικου Θεοτοκόπουλου, θα πρέπει να εμβαθύνουμε στις φιλοσοφικές και θρησκευτικές του αντιλήψεις, οι οποίες αντανακλώνται στα έργα του με βαθιά εσωτερικότητα και έντονο το συμβολικό στοιχείο. Είναι γνωστές οι εξαϋλωμένες, πέρα από το συνηθισμένο, μορφές του. Σε όλο το θρησκευτικό έργο του Δομήνικου Θεοτοκόπουλου μπορούμε να διακρίνουμε τον διαχωρισμό του υλικού απ’ τον ουράνιο κόσμο αλλά και την προσπάθειά του να ενώσει σταδιακά, μέσα απ’ το χρώμα και το φως, το γήινο με το υπερβατικό.
Στα έργα του η ατμόσφαιρα του θαύματος δημιουργείται μ’ έναν εκπληκτικό χειρισμό φωτός και χρώματος. Για παράδειγμα, στο διάσημο έργο του «Η Ταφή του Κόμη Οργάθ» οι εκφράσεις στα πρόσωπα των παρευρισκομένων είναι εκστατικές και τα σώματά τους φαίνονται να αιωρούνται ανάμεσα στον γήινο και τον ουράνιο κόσμο, όχι μόνο ως απλοί μάρτυρες αλλά και ως κοινωνοί. Ο άγγελος, ο οποίος ενώνει τη γη με τον ουρανό, βρίσκεται στον κεντρικό άξονα της σύνθεσης και ανεβαίνει, στριφογυρίζοντας προς τον ουρανό, για να μεταφέρει την ψυχή του κόμη, η οποία έχει τη μορφή παιδιού. Το ουράνιο πλήθος το οποίο υπάρχει δίπλα στον Χριστό, έχει μορφές έντονα επιμήκεις και το φως που υπάρχει γύρω τους γίνεται υπερβολικά λαμπερό, μέχρι που καταλήγει σε μια ακτίνα φωτός.
Αυτή η ιεράρχηση του χρώματος και του φωτός, αλλά και των μορφών, από το γήινο προς το ουράνιο, το οποίο υπάρχει και σ’ άλλους πίνακές του, όπως στην Ανάσταση, στη Σταύρωση, στον Ευαγγελισμό κ.α., η ύπαρξη του μεσολαβητή αγγέλου, η ψυχή που αποδεσμεύεται και επιστρέφει εκεί από όπου προήλθε, μας παραπέμπουν στην Πλατωνική και Νεοπλατωνική δομή σκέψης, στην ύπαρξη των δύο κόσμων, του αισθητού και του ιδεατού και την επιστροφή της ψυχής μετά τον θάνατο στον κόσμο των ιδεών. Τα υπερφυσικά μεγέθη του Χριστού, της Παναγίας και των αγγέλων σε σχέση με τα άλλα πρόσωπα που υπάρχουν στους πίνακές του, δείχνουν την ουράνια ιεραρχία, κάτι που υποστήριζε ο Διονύσιος ο Αρεοπαγίτης, βιβλία του οποίου βρέθηκαν στη βιβλιοθήκη του Δομήνικου Θεοτοκόπουλου. Αυτή η ιεράρχηση φαίνεται καθαρά στο έργο του «Η Βάπτιση του Χριστού». Η στενόμακρη φόρμα που συναντάται σε πολλούς πίνακές του με θρησκευτικό περιεχόμενο είναι χαρακτηριστική. Μ’ αυτόν τον τρόπο υπερβαίνει τη φυσική πραγματικότητα και δημιουργεί μια ψευδαίσθηση μορφών που αιωρούνται.
Πολλές φορές βλέπουμε μια παραμόρφωση στο χρώμα και τη φόρμα, έντονη επιμήκυνση των μορφών, με κεφάλια πολύ μικρά σε σχέση με το σώμα, έτσι που στο τέλος οι μορφές να φαίνονται σαν να είναι σε μια διάχυτη κατάσταση. Όταν ενώνονται δε με το έντονο φως, μοιάζουν με φλόγες. Αυτή η έντονη απεικόνιση του φωτός, παραπέμπει στη πνευματική φώτιση, όπως ο ίδιος αναφέρει για τον πίνακά του «Άποψη και Χάρτης του Τολέδο». Η απογύμνωση της μορφής από την ύλη και η σύλληψη μέσω του νου μιας ανώτερης πραγματικότητας, καταργούν τον τόπο και τον χρόνο στους θρησκευτικούς του πίνακες και ο ίδιος έρχεται σε αντίθεση με την αριστοτελική άποψη ότι η μορφή και η ύλη είναι αναπόσπαστα ενωμένες.
Ένα άλλο χαρακτηριστικό σύμβολο που παρατηρούμε, είναι το χέρι του Χριστού που ακουμπάει στο στήθος με τα δάχτυλα ανοιχτά, ενώ ο μέσος και ο παράμεσος είναι ενωμένοι. Αυτό φαίνεται σε αρκετούς πίνακες όπως: «Ο Διαμερισμός των Ιματίων», «Ο Άγιος Φραγκίσκος», κ.ά. Ο τελετουργικός χαρακτήρας των παραστάσεών του, η έννοια της ιεραρχίας, το μεταφυσικό φως, η εξαΰλωση των μορφών, η συμβολική χρήση των χρωμάτων, η ανύψωση προς το πνευματικό στοιχείο, συνθέτουν το συνολικό έργο του μεγάλου ζωγράφου, ο οποίος πέθανε το 1614.
Μετά τον θάνατό του κάποιοι τον χαρακτήρισαν τρελό και δυσνόητο. Ο «Ελ Γκρέκο», όμως, υπήρξε παράδειγμα πνευματικού ατόμου και μεγάλου καλλιτέχνη που κατόρθωσε να μεταφέρει τον πλούσιο εσωτερικό του κόσμο στους θαυμάσιους πίνακές του, μοναδικούς στο είδος τους.
Στο σημείο αυτό ολοκληρώνουμε την αναφορά μας στον Θεοτοκόπουλο και σας θυμίζουμε ότι η έκθεση με τα έργα του θα παραμείνει ανοικτή έως τις 30 Ιανουαρίου. Αξίζει να την επισκεφτείτε!
//delimiter
Τα ελληνικά κεντήματα – δεν αναφέρομαι βέβαια στη σύγχρονη παραγωγή – εκφράζουν με απόλυτη πληρότητα έναν ολόκληρο κόσμο τον ελληνικό κόσμο που, μετά από την πτώση του Βυζαντίου και έως τη συνταρακτική εποποιία του 1821, όταν ορίζεται τελεσίδικα η ανιούσα της πολιτιστικής του πορείας, αναπλάθει τα δεδομένα της παλιότερης παράδοσης μέσα στο κρυστάλλωμα της νέας του φυσιογνωμίας: το ήθος και οι αξίες, το μέγεθος και οι αρετές, η ιδιομορφία της αισθαντικότητας, στοιχεία από το γενικότερο πνεύμα που διέπει τη μεγάλη αυτή ιστορική περίοδο, αποτυπωμένα χάρη στην υπομονή της γυναικείας ευαισθησίας. Για να νιώσει ωστόσο κανείς σήμερα ένα κέντημα, ξεπερνώντας το επίπεδο του θαυμασμού για τη χειροτεχνική του τελειότητα, χρειάζεται έναν ανάλογα αυξημένο δείκτη ευαισθησίας. Τότε μόνο μπορεί να διαβάσει τους έμμεσα ιστορημένους πόθους και τις ευχές του ελληνικού λαού, τους αγώνες και τα οράματά του, τη σχέση του με τη θάλασσα και το ταξίδι, μια ομηρική διάθεση φυγής δεμένη με την προσδοκία της επιστροφής στο ανθισμένο περιβάλλον ενός φανταστικού χώρου. Πανάρχαια σύμβολα, ριζωμένα στη συλλογική μνήμη, αναβιώνουν εμψυχωμένα από μια δυνατή ερωτική πνοή, το λουλούδι, το καράβι, η ανθρώπινη μορφή, η τερατόμορφη ζωική παρουσία, η απειλή του κακού, η αποτροπαϊκή ευχή, ενθαρρυντικά κελαηδίσματα, ο ύμνος στην ευγονία. Οι αναφορές που περιέχουν τα διάφορα θέματα είναι αναγνώσιμες, διατυπωμένες με το στέρεο αισθητικό λεξιλόγιο της συλλογικής ζωής, με μια κρυστάλλινη διαύγεια και χωρίς ίχνος περιττής πολυλογίας ή συναισθηματισμού. Μορφές αγλαϊσμένες από την αφαιρετική όραση που εντοπίζει και εδώ το καίριο συστατικό, προϋποθέτοντας μια ανάλογη δυναμική διαδικασία από την πλευρά του θεατή και επιβεβαιώνοντας παράλληλα την ποιότητα της δικής του αντίληψης.
Τα ελληνικά κεντήματα αντανακλούν το μέγεθος μιας ιστορικής περιόδου, που ο απόηχός της, στα κατάβαθα της σημερινής συνείδησης, πικρίζει σαν ένας καημός. Και πάλι ο «καημός της Ρωμηοσύνης», όπως θα ‘λεγε ο ποιητής. Σήμερα στη θέση του ηρωικού μεγέθους, της μυθικής διάστασης και της μεθυστικής λατρείας για τη ζωή – αξίες «χειροποίητες» και αγιασμένες – οι εκφραστικές αναζητήσεις, βοηθημένες από την απαιδευσία, τα πονηρά έντυπα και την εμπορία του κακού γούστου, παραπαίουν ανάμεσα σε φύσεις νεκρές και σε συνομιλίες μελίρρυτων μαρκησιών. Το αισθητήριο μόνο «με καιρό και με κόπο» θα μπορούσε να αφυπνισθεί. Για να μεταγραφεί η ευαισθησία των στοιχείων της παραδοσιακής κληρονομιάς και να μεταφυτευθούν εμπλουτισμένες οι αξίες τους στη σημερινή πραγματικότητα, για να μελετηθούν οι αναπλαστικές δυνατότητες της καλλιτεχνικής της έκφρασης πάνω σε νέα υλικά και σε νέες τεχνικές, για να βρεθούν καινούργιοι χρηστικοί τρόποι και να προσαρμοστεί ο χρόνος που απαιτεί η επεξεργασία τους στις διαστάσεις της σημερινής τους αξίας, χρειάζεται και κόπος και δουλειά. Στην ευρύτερη προσπάθεια που καταβάλλεται ας είναι και το βιβλίο «Σχέδια από ελληνικά κεντήματα», που εκδίδει το Μουσείο Μπενάκη, μια προσφορά.
Τα σχέδια που παρουσιάζονται σε αυτό τον τόμο είναι σύγχρονες εφαρμογές παραδοσιακών θεμάτων και αποτελούν μέρος μιας εργασίας που έχει αρχίσει από καιρό και που ακόμη συνεχίζεται. Σκοπός της είναι να συλλεχθούν όσο γίνεται περισσότερα δείγματα – με βάση την τεχνική της μετρητής βελονιάς – απ’ όλες σχεδόν τις περιοχές της χώρας.
Από όλες τις βελονιές που δούλεψαν οι ελληνίδες γυναίκες, προτιμήθηκε η σταυροβελονιά, γιατί είναι γνωστή από παλιά και στον τόπο μας αλλά και σ’ άλλες χώρες. Για να υπάρχει ομοιομορφία στην εμφάνιση και σύγκριση των διαστάσεων, η υπεύθυνη λαογράφος μεταχειρίστηκε πάντα τα ίδια υλικά. Περιορίστηκε σε βιομηχανοποιημένο καμβά και τυποποιημένη ποιότητα μαλλιών, με την ιδέα να απλοποιήσει το πρόβλημα των σύγχρονων ανθρώπων, που δεν υφαίνουν πια στον αργαλειό κι ούτε βάφουν στο καζάνι τους μετάξια και βαμβακερά.
//delimiter
Το 2012 συμπληρώθηκαν 200 χρόνια από τη γέννηση του Βρετανού συγγραφέα Κάρολου Ντίκενς. Για τους περισσότερους αναγνώστες σε όλο τον κόσμο ο Ντίκενς είναι ο μπαμπάς του Όλιβερ Τουίστ, ο άνθρωπος που περιέγραψε τον ζοφερό κόσμο της παιδικής εκμετάλλευσης και φτώχειας στην Αγγλία του 19ου αιώνα, έναν κόσμο που θέλαμε να πιστεύουμε ότι έχει για πάντα χαθεί.
Άλλωστε, στον 21ο αιώνα, υποτίθεται ότι όταν μιλάμε για παιδική εργασία και εκμετάλλευση, αναφερόμαστε στον Τρίτο Κόσμο, ότι στην Ευρώπη αυτό το φαινόμενο έχει εξαλειφθεί. Κι όμως, στην πλούσια Γηραιά Ήπειρο, της υποχρεωτικής εννεατούς εκπαίδευσης για τα παιδιά, η παιδική εργασία δεν εξαφανίστηκε ποτέ και τώρα με την κρίση αυγαταίνει. Σχεδόν καμία ευρωπαϊκή χώρα δεν στέλνει όλα τα παιδιά της στο σχολείο, αλλά τα μεγαλύτερα ποσοστά παιδικής εργασίας συναντώνται στις χώρες της ανατολικής Ευρώπης και όλο και περισσότερο στις χώρες του Νότου.
Στην Ελλάδα, εκτιμάται ότι κάθε χρόνο 10.000 παιδιά εγκαταλείπουν το σχολείο και μάλιστα την υποχρεωτική εκπαίδευση. Τα στοιχεία για την παιδική εργασία που αναφέρονται δεν αντικατοπτρίζουν την πραγματική εικόνα, καθώς δεν υπάρχει συστηματική παρακολούθηση του φαινομένου στην πλειοψηφία των κρατών, όπως και στη χώρα μας. Άλλωστε, οι αριθμοί δεν θα μπορούσαν να είναι ακριβείς, όταν καταμετρούν παιδικές ψυχικές «πληγές». Τις περισσότερες, μάλιστα, φορές υπεύθυνοι είναι οι ίδιοι οι γονείς. Γονείς, για τους οποίους η τιμωρία δεν ήρθε ποτέ. Φαίνεται πως η πραγματικότητα κατέστησε επιτακτική την ανάγκη για την καθιέρωση της 12ης Ιουνίου ως της Παγκόσμιας Ημέρας κατά της παιδικής εργασίας και ειδικότερα κατά του περιορισμού της παράνομης διακίνησης παιδιών, από το Διεθνή Οργανισμό Εργασίας.
Η ισχύουσα ελληνική νομοθεσία για την εργασία των ανηλίκων είναι προσαρμοσμένη στις διατάξεις της 138ης διεθνούς σύμβασης εργασίας, σύμφωνα με την οποία επιτρέπεται σε παιδιά άνω των 14 ετών να εκτελούν ελαφρές εργασίες. Για τις προσπάθειες καθορισμού προϋποθέσεων εργασίας των ανηλίκων συντάχθηκε προεδρικό διάταγμα που αφορά κάθε ανήλικο κάτω των 18 ετών. Σύμφωνα με αυτό, ορίζεται ως παιδί, κάθε νέος που δεν έχει συμπληρώσει το 15ο έτος της ηλικίας του ή όποιος νέος υπόκειται ακόμα σε υποχρεωτική σχολική φοίτηση.
Παράλληλα, απαγορεύεται η εργασία των παιδιών, εκτός αυτών που έχουν συμπληρώσει το 13ο έτος της ηλικίας τους - κατόπιν αδείας της Επιθεώρησης Εργασίας - και μπορούν να εργαστούν υπό προϋποθέσεις σε καλλιτεχνικές εκδηλώσεις, διαφημιστικά προγράμματα, επιδείξεις μόδας, ραδιοφωνικές ή τηλεοπτικές εγγραφές. Επιπλέον, το Π.Δ. απαγορεύει την υπερωριακή και νυχτερινή απασχόληση από τις 10.00 το βράδυ έως τις 06.00 το πρωί των νέων κάτω των 18 ετών. Θέτει όρους εργασίας προστατεύοντας τους ανήλικους από ειδικούς κινδύνους - φυσικούς, βιολογικούς και χημικούς παράγοντες - τους οποίους διατρέχει η υγιεινή, η ασφάλεια και ανάπτυξή τους. Τι γίνεται όμως στην πραγματικότητα;
Υπολογίζεται ότι τα εργαζόμενα ανήλικα παιδιά, σύμφωνα με στοιχεία του Διεθνή Οργανισμού Εργασίας, αγγίζουν τα 246 εκατομμύρια ανά τον κόσμο, από τα οποία τα 171 εκατομμύρια εργάζονται κάτω από επικίνδυνες συνθήκες, χωρίς την τήρηση των στοιχειωδών κανόνων υγιεινής και ασφάλειας. Στην Ελλάδα, εκτιμάται ότι κάθε χρόνο 10.000 παιδιά εγκαταλείπουν το σχολείο και μάλιστα την υποχρεωτική εκπαίδευση, ενώ συναντάμε περίπου 50.000 παιδιά να δουλεύουν σε εργοστάσια, χωράφια και καταστήματα.
Η μαθητική διαρροή, που αποκαλύπτει ο πίνακας, συνδέεται άμεσα με την παιδική εργασία, αφού σύμφωνα με έρευνα του Παιδαγωγικού Ινστιτούτου, επτά στους δέκα μαθητές που εγκαταλείπουν το σχολείο βρίσκουν διέξοδο σε βοηθητικές εργασίες. Το πρόβλημα παραμένει οξύ σε ορεινούς νομούς της κεντρικής και δυτικής ηπειρωτικής Ελλάδας και στα νησιά. Η φτώχεια, ο άνισες εκπαιδευτικές δυνατότητες κατά γεωγραφική περιοχή, το αρνητικό οικογενειακό περιβάλλον και η προκατάληψη απέναντι σε συγκεκριμένες κοινωνικές ομάδες εντείνουν τα φαινόμενα κοινωνικής παθογένειας, μέσα στα οποία εντάσσεται και η παιδική εργασία και εκμετάλλευση.
//delimiter
Μυρίζονται τον κίνδυνο, δεν ακούνε Μπετόβεν, βλέπουν χρώματα, είναι ντροπαλά και γεύονται με τις ρίζες.
Οι πέντε αισθήσεις δεν είναι αποκλειστικό προνόμιο των ζώων. Τα φυτά μεγαλώνουν στο «σωστό» κάθε φορά σημείο, ακριβώς γιατί έχουν ανάλογες αισθήσεις. Για να επιβιώσουν μετρούν τη διάρκεια της ημέρας, ελέγχουν τη θερμοκρασία και την υγρασία. Πώς όμως αισθάνονται τις… αισθήσεις; Στα ζώα υπάρχει το δίκτυο των φλεβών του αίματος, το νευρικό σύστημα κ.λπ. Στα φυτά; Το ανεξερεύνητο αυτό πεδίο ανακαλύπτεται σιγά σιγά από τους επιστήμονες. Ένας ολόκληρος κόσμος από κινήσεις, κατευθύνσεις ανάπτυξης και αλλαγές μεταβολισμού συνδέεται τελικά με τις ευαισθησίες των αισθήσεων.
Αντιδρούν στο άγγιγμα
Τα φυτά είναι… ντροπαλά. Μόλις τα αγγίζουμε «ανατριχιάζουν». Σε λιγότερα από 1.000 είδη, η αντίδραση στην αφή είναι άμεση. Το σαρκοφάγο φυτό κλείνει την παγίδα του, η μιμόζα αναδιπλώνει τα φύλλα της, η τσουκνίδα θραύει τα τριχίδιά της προκαλώντας μας κνίδωση. Όμως, στη μεγάλη πλειοψηφία των 240.000 ανθοφόρων φυτών, οι αντιδράσεις είναι αργές και περιορισμένες.
Όταν εκδηλωθεί κάποιο γεγονός που το φυτό αντιλαμβάνεται ως επίθεση, ένα ηλεκτρικό κύμα διατρέχει την κυτταρική μεμβράνη. Η ροή των ιόντων μεταβάλλει την ευκαμψία και τη διαπερατότητα της μεμβράνης, όπως συμβαίνει και στους ανθρώπινους νευρώνες. Τα ιόντα ασβεστίου πλημμυρίζουν το εσωτερικό του κυττάρου. Παράλληλα με τη ροή ασβεστίου, ενεργοποιούνται κατάλληλα γονίδια, τα οποία χαρακτηρίζονται ως «γονίδια αφής». Οι μιμόζες έχουν στη βάση των φύλλων τους ένα ιδιαίτερο εξόγκωμα του μίσχου τους, το λεγόμενο και προσκεφάλι. Αυτό το όργανο προκαλεί εξαιρετικά γρήγορες αντιδράσεις -σε κλάσματα του δευτερολέπτου- σε κάποιο άγγιγμα ή στις μεταβολές του φωτός. Η μιμόζα χρειάζεται μέχρι και τριάντα λεπτά για να επιστρέψει στη αρχική της θέση.
Βλέπουν τα χρώματα
Μπορούμε να μιλάμε για όραση στα φυτά; Με μία έννοια ναι, γιατί τα φυτά δεν ξεχωρίζουν μόνο την ένταση του φωτός, αλλά -μέσω των χρωστικών ουσιών τους- μπορούν να αντιλαμβάνονται και τις διαφορετικές του συχνότητες. Οι χρωστικές ουσίες είναι δύο ειδών: τα φυτοχρώματα, που είναι ευαίσθητα στις αποχρώσεις του κόκκινου και στα κρυπτοχρώματα που ευαισθητοποιούνται στο μπλε. Ας δούμε όμως πώς λειτουργούν:
Το φυτόχρωμα παίρνει δύο διαφορετικές μορφές, ανάλογα με το αν υπερτερεί το σκούρο ή το ανοιχτό κόκκινο στις ακτίνες που δέχεται. Οι δύο μορφές είναι παρούσες ταυτόχρονα, αλλά σε κάθε περίοδο του 24ωρου κάποια υπερισχύει. Στο φως της μέρας, ευνοείται εκείνη που η απορροφητικότητά της κορυφώνεται στο σκούρο κόκκινο. Τα συγκεκριμένα φυτοχρώματα ευνοούν τη βλάστηση των σπόρων, εμποδίζουν την επιμήκυνση του κορμού ή του βλαστού, ενεργοποιούν τη διαδικασία σύνθεσης της χλωροφύλλης. Ωθούν δηλαδή το φυτό στο να γίνει στιβαρό, φυλλώδες και πράσινο στο μέγιστο των δυνατοτήτων του. Αυτό αλλάζει εάν το φυτό βρεθεί στη σκιά, ακόμα και στη σκιά άλλων φυτών. Στην περίπτωση αυτή η χρωστική ουσία απορροφά το ανοικτό κόκκινο και αντανακλά το σκούρο. Έτσι, οι κορμοί επιμηκύνονται και τείνουν να βγουν από τη σκιά.
Η «υπερένταση» που προκαλεί αυτός ο ανταγωνισμός και το διαρκές ύψωμα του πήχυ έχουν αρνητικά αποτελέσματα στη γεωργία, αφού η υπερπροσπάθεια για ανάπτυξη σε ύψος, καθυστερεί την ανάπτυξη φύλλων, βολβού και σπόρων.
Αισθάνονται τη γεύση με τις ρίζες
Η γεύση αποδεικνύεται επίσης πολύτιμος σύμμαχος των φυτών. Οι ρίζες, για παράδειγμα, που εισχωρούν στο έδαφος, είναι καταδικασμένες να κινούνται στο σκοτάδι. Όπως ο άνθρωπος που έχει χάσει τη όρασή του αναπτύσσει άλλες αισθήσεις, έτσι οι ρίζες αναπτύσσουν τη γεύση. Όταν, π.χ., αισθανθούν νιτρικά άλατα λοξοδρομούν σε πλάγιες προεκτάσεις. Εξαιρετικές τεχνικές, που έχουν σχέση με τη γεύση, αναπτύσσουν τα φυτά για να αντιμετωπίσουν και τις επιθέσεις εντόμων. Όταν ένα δάσος κωνοφόρων δέχεται επιδρομή από κάμπιες, τα δέντρα αρχίζουν να παράγουν βελόνες που είναι λιγότερο… νόστιμες και σχεδόν καθόλου θρεπτικές, με αποτέλεσμα να απομακρύνονται, έπειτα από τέσσερα πέντε χρόνια βέβαια, οι παρείσακτοι. Η οξιά όταν δέχεται επίθεση από ένα είδος ψείρας παρασκευάζει ουσίες που διακόπτουν την πέψη. Αυτές οι ψείρες εξαπλώνονται σε ολόκληρο το δέντρο, κάνοντας τους εισβολείς να μετανιώνουν για την επιλογή τους. Το πεύκο εκκρίνει ρετσίνι για να αναχαιτίσει τις επιθέσεις του σκολύτη, του εντόμου που σκάβει διαδρόμους κάτω από τον φλοιό του.
Οσμή: λειτουργεί σαν συναγερμός
Όταν τα φυτά βρίσκονται σε κίνδυνο, ένας αθόρυβος συναγερμός κτυπάει, μεταφέροντας αόρατα μηνύματα μέσω του αέρα. Μόνο μια ευαίσθητη μύτη θα μπορούσε να «πιάσει» την ύπαρξη μιας ιδιαίτερης οσμής. Η επίθεση από κάμπιες στην ιτιά προκαλεί χημικές μεταβολές στα άθικτα γειτονικά δέντρα. Το SOS μεταφέρεται μέσω του αιθυλενίου. Αυτό το πτητικό αέριο που συνοδεύει την ωρίμανση των φρούτων αναβλύζει από τους ερεθισμένους ή πληγωμένους ιστούς πολλών φυτών. Αποτέλεσμα είναι να ενεργοποιούνται διάφορες αμυντικές ουσίες, τόσο στα φυτά που έχουν δεχτεί την επίθεση όσο και στα γειτονικά που αισθάνονται το αιθυλένιο.
Δεν έχει αποδειχθεί ότι αγαπούν την Ενάτη
Παρά το ότι πολλοί λάτρεις των φυτών αναφέρονται με σιγουριά στη σχέση των φυτών με τη μουσική, μιλώντας για ευαισθησία που ξεπερνά ακόμα και εκείνη του κοινού της κλασικής μουσικής, η σχέση των φυτών με τη μουσική περισσότερο προσεγγίζεται μέσω της ανθρώπινης αντίληψης, παρά της επιστημονικής τεκμηρίωσης. Μέχρι τώρα τουλάχιστον. Πρόσφατες μελέτες βέβαια, επιβεβαίωσαν ότι ήχοι ελάχιστα πιο δυνατοί από την ανθρώπινη φωνή επιταχύνουν την ανάπτυξη ενός μπιζελιού - νάνου και τη βλάστηση των σπόρων του ραδικιού. Παρά το ότι οι επιστημονικές αποδείξεις σπανίζουν, δεν θα εκλείψουν οι φίλοι των φυτών που θα βάζουν την Ενάτη συμφωνία του Μπετόβεν, προσδοκώντας μια πιο ζωηρή ανάπτυξη ή έστω θέλοντας απλώς να κρατήσουν συντροφιά στους φυτεμένους φίλους τους.
//delimiter